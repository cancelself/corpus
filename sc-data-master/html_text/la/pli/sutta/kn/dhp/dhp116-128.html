<!DOCTYPE html>
<html>
<head>
<meta charset='UTF-8'>
<meta name='author' content='V. Fausböll'>
<title></title>
</head>
<body>
<article id='dhp116-128' lang='la'>
<header>
<ul>
<li class='division'>Dhammapadam</li>
</ul>
<h1>Cap. 9</h1>
</header>
<blockquote class='gatha'>
<p><a class='ref sc' id='sc116' href='#sc116' data-uid='dhp116'>SC 116</a>Festinet (quisque) in bono (agendo), a malo cogitationem retineat; segniter enim bonum agentis in malo delectatur mens.</p>
<p><a class='ref sc' id='sc117' href='#sc117' data-uid='dhp117'>SC 117</a>Malum si homo fecit, ne id faciat iterum iterumque: ne in eo libidinem habeat, dolor (enim) mali accumulatio.</p>
<p><a class='ref sc' id='sc118' href='#sc118' data-uid='dhp118'>SC 118</a>Bonum si homo fecit, faciat id iterum iterumque; in eo libidinem habeat, lætitia (enim) boni accumulatio.</p>
<p><a class='ref sc' id='sc119' href='#sc119' data-uid='dhp119'>SC 119</a>Improbus bonum videt, quamdiu malefactum non maturescit; ubi vero maturescit malefactum, tum mala videt.</p>
<p><a class='ref sc' id='sc120' href='#sc120' data-uid='dhp120'>SC 120</a>Probus malum videt, quamdiu bonum non maturescit, ubi vero bonum maturescit, tum bona videt.</p>
<p><a class='ref sc' id='sc121' href='#sc121' data-uid='dhp121'>SC 121</a>Ne (quis) parvi æstimet malum (dum cogitat): “me id non adibit”; guttæ casu hydria impletur, impletur stultus malo paulatim colligens.</p>
<p><a class='ref sc' id='sc122' href='#sc122' data-uid='dhp122'>SC 122</a>Ne (quis) parvi æstimet bonum (dum cogitat): “me id non adibit”; guttæ casu hydria impletur, impletur sapiens bono paulatim colligens.</p>
<p><a class='ref sc' id='sc123' href='#sc123' data-uid='dhp123'>SC 123</a>Mercator velut periculosam viam (evitat), parva manu comitum, opulentissimus, venenum(que) vivendi cupidus velut, mala fugiat (homo).</p>
<p><a class='ref sc' id='sc124' href='#sc124' data-uid='dhp124'>SC 124</a>In manu si vulnus non est, prehendere potest (homo) manu venenum, invulneratam (manum) non aggreditur venenum: non est peccatum (peccatum) non facientis.</p>
<p><a class='ref sc' id='sc125' href='#sc125' data-uid='dhp125'>SC 125</a>Qui virum innocentem offendit, integrum hominem, culpa liberum, in eum ipsum stultum retorquetur malum pulvis velut tenuis adversus ventum conjectus.</p>
<p><a class='ref sc' id='sc126' href='#sc126' data-uid='dhp126'>SC 126</a>Uterum nonnulli subeunt, inferos malefici, ad coelum eunt vitam probam degentes, consummantur cupidinibus vacui.</p>
<p><a class='ref sc' id='sc127' href='#sc127' data-uid='dhp127'>SC 127</a>Non in aere, non in medio mari, non montium speluncas ingrediendo invenitur illa terræ regio, ubi commorans liberetur (homo) malo facinore.</p>
<p><a class='ref sc' id='sc128' href='#sc128' data-uid='dhp128'>SC 128</a>Non in aere, non in medio mari, non montium speluncas ingrediendo invenitur illa terræ regio, in qua commorantem mors non vincat.</p>
</blockquote>
<footer>
<p>Translated by: <span class='author'>V. Fausböll</span></p>
<p><cite class='book' translate='no'>Dhammapadam</cite></p>
<p>Ex Tribus Codicibus Hauniensibus. Palice edidit, latine vertit, excerptis ex commentario Palico. Notisque illustravit. MDCCCLV</p>
<p>Book digitized by Google and uploaded to the Internet Archive by user tpb</p>
<p>You can dowload a scan of the original text at: <a href='https://archive.org/details/dhammapadampali00unkngoog'>https://archive.org/details/dhammapadampali00unkngoog</a>.</p>
<p>Prepared for SuttaCentral by <span class='editor'>Sabbamitta</span>.</p>
</footer>
</article>
</body>
</html>
