<!DOCTYPE html>
<html>
<head>
<meta charset='UTF-8'>
<meta name='author' content='V. Fausböll'>
<title></title>
</head>
<body>
<article id='dhp1-20' lang='la'>
<header>
<ul>
<li class='division'>Dhammapadam</li>
</ul>
<h1>Cap. 1</h1>
</header>
<blockquote class='gatha'>
<p><a class='ref sc' id='sc1' href='#sc1' data-uid='dhp1'>SC 1</a>Naturæ a mente principium ducunt, mens est potior pars earum, e mente constant; si (quis) mente inquinata aut loquitur aut agit, tum eum sequitur dolor, ut rota (bovis) vehentis pedem.</p>
<p><a class='ref sc' id='sc2' href='#sc2' data-uid='dhp2'>SC 2</a>Naturæ a mente etc.; si (quis) mente serena aut loquitur aut agit, tum eum sequitur gaudium ut umbra non decedens.</p>
<p><a class='ref sc' id='sc3' href='#sc3' data-uid='dhp3'>SC 3</a>“Conviciis me obruit, vim mihi intulit, vicit me, spoliavit me;” qui isto (animo) sese induunt, iracundia eorum non sedatur.</p>
<p><a class='ref sc' id='sc4' href='#sc4' data-uid='dhp4'>SC 4</a>Conviciis etc.; qui isto (animo) sese non induunt, iracundia in iis sedatur.</p>
<p><a class='ref sc' id='sc5' href='#sc5' data-uid='dhp5'>SC 5</a>Non enim iracundiâ iracundiæ sedantur hic unquam, placabilitate vero sedantur; hæc lex æterna.</p>
<p><a class='ref sc' id='sc6' href='#sc6' data-uid='dhp6'>SC 6</a>Improbi non intelligunt: nos hic moriemur; qui vero hoc comprehendunt, tum (eorum) sedantur jurgia.</p>
<p><a class='ref sc' id='sc7' href='#sc7' data-uid='dhp7'>SC 7</a>Jucunda spectantem viventem, sensus non coercentem et in cibo modi necsium, socordem, viribus destitutum, eum certe superat Máras, ventus arborem sicut infirmam.</p>
<p><a class='ref sc' id='sc8' href='#sc8' data-uid='dhp8'>SC 8</a>Jucunda non spectantem viventem, sensus bene coercentem et in cibo modum noscentem, fidem habentem, intentis viribus præditum, eum certe non superat Máras, ventus saxeum velut montem.</p>
<p><a class='ref sc' id='sc9' href='#sc9' data-uid='dhp9'>SC 9</a>Cupiditate non liber qui luteam vestem induere vult, temperantia et probitate privatus, non ille lutea (veste) dignus est.</p>
<p><a class='ref sc' id='sc10' href='#sc10' data-uid='dhp10'>SC 10</a>Qui vero cupiditatem respuit, virtutibus bene instructus, temperantia et probitate præditus, ille certe lutea veste dignus est.</p>
<p><a class='ref sc' id='sc11' href='#sc11' data-uid='dhp11'>SC 11</a>In eo, quod non essentiale, essentiam opinantes atque in essentia non-essentiale videntes, hi essentiam non adeunt, falsi studii participes.</p>
<p><a class='ref sc' id='sc12' href='#sc12' data-uid='dhp12'>SC 12</a>Essentiam vero essentiam habentes, et non-essentiale non-essentiale, hi essentiam adeunt, veri studii participes.</p>
<p><a class='ref sc' id='sc13' href='#sc13' data-uid='dhp13'>SC 13</a>Sicut domum male tectam pluvia perrumpit, ita meditatione destitutam cogitationem cupido perrumpit.</p>
<p><a class='ref sc' id='sc14' href='#sc14' data-uid='dhp14'>SC 14</a>Sicut domum bene tectam pluvia non perrumpit, ita meditabundam cogitationem cupido non perrumpit.</p>
<p><a class='ref sc' id='sc15' href='#sc15' data-uid='dhp15'>SC 15</a>In hoc ævo moeret, morte obita moeret malum patrans, utrobique moeret; ille moeret, ille contristatur videns miseriam facinoris sui.</p>
<p><a class='ref sc' id='sc16' href='#sc16' data-uid='dhp16'>SC 16</a>In hoc ævo gaudet, morte obita gaudet qui bonum perfecit, utrobique gaudet; ille gaudet, ille valde gaudet videns munditiam facinoris sui.</p>
<p><a class='ref sc' id='sc17' href='#sc17' data-uid='dhp17'>SC 17</a>In hoc ævo cruciatur, morte obita cruciatur malum patrans, utrobique cruciatur; “malum a me peractum,” ita (cogitans) cruciatur, magis cruciatur tartarum ingressus.</p>
<p><a class='ref sc' id='sc18' href='#sc18' data-uid='dhp18'>SC 18</a>In hoc ævo gaudet, morte obita gaudet qui bonum perfecit, utrobique gaudet; “bonum a me peractum,” ita (cogitans) gaudet, magis gaudet coelum ingressus.</p>
<p><a class='ref sc' id='sc19' href='#sc19' data-uid='dhp19'>SC 19</a>Multa quoque si salutaria loquens ea non facit vir socors, bubulcus velut vaccas aliorum numerans, communitatis non fit particeps.</p>
<p><a class='ref sc' id='sc20' href='#sc20' data-uid='dhp20'>SC 20</a>Pauca quoque si (quis) salutaria loquens secundum legem vitam degit, et cupidinem et odium (et) perturbationem animi relinquens, plane sapiens, cogitatione bene liberata præditus, nihil appetens vel hic vel illic, is communitatis fit particeps.</p>
</blockquote>
<footer>
<p>Translated by: <span class='author'>V. Fausböll</span></p>
<p><cite class='book' translate='no'>Dhammapadam</cite></p>
<p>Ex Tribus Codicibus Hauniensibus. Palice edidit, latine vertit, excerptis ex commentario Palico. Notisque illustravit. MDCCCLV</p>
<p>Book digitized by Google and uploaded to the Internet Archive by user tpb</p>
<p>You can dowload a scan of the original text at: <a href='https://archive.org/details/dhammapadampali00unkngoog'>https://archive.org/details/dhammapadampali00unkngoog</a>.</p>
<p>Prepared for SuttaCentral by <span class='editor'>Sabbamitta</span>.</p>
</footer>
</article>
</body>
</html>
