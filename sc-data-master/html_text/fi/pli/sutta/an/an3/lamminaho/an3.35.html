<!DOCTYPE html>
<html>
<head>
<meta charset='UTF-8'>
<meta name='author' content='Juha Lamminaho'>
<title></title>
</head>
<body>
<article id='an3.35' lang='fi'>
<header>
<h1 class='sutta-title'>3.35. Hatthakasutta</h1>
</header>
<p><a class='ref sc' id='sc1' href='#sc1'>SC 1</a><span class='evam'>Näin olen kuullut</span>.</p>
<p><a class='ref sc' id='sc2' href='#sc2'>SC 2</a>Kerran Mestari oleili karjapolun varrella Alavin lähellä sijaitsevassa ruusupuumetsässä. Alustana hänellä oli lehdistä kasattu matto. Silloin kävelyllä ollut alavilainen Hatthaka näki Mestarin istumassa lehtimatollaan. Hatthaka lähestyi Mestaria, kumarsi ja istui alas hänen toiselle puolelleen.</p>
<p><a class='ref sc' id='sc3' href='#sc3'>SC 3</a>”Hyvä herra, nukkuihan Mestari hyvin?”</p>
<p><a class='ref sc' id='sc4' href='#sc4'>SC 4</a>”Kyllä, prinssi, nukuin hyvin. Olen yksi heistä, jotka nukkuvat hyvin maailmassa.”</p>
<p><a class='ref sc' id='sc5' href='#sc5'>SC 5</a>”Talviyöt ovat kylmiä, hyvä herra, ja nyt on keskitalven viikko, jolloin lumi sataa maahan. Karjan polkema maa on epätasainen ja lehtimatto ohut. Puiden lehdet ovat harvassa, okranvärinen kaapu on kylmä ja kylmä on pohjoisesta käyvä tuuli. Silti Mestari sanoo: Kyllä, prinssi, nukuin hyvin. Olen yksi heistä, jotka nukkuvat hyvin maailmassa.”</p>
<p><a class='ref sc' id='sc6' href='#sc6'>SC 6</a>”Kysynpä, prinssi, puolestaan jotain sinulta. Voit vastata aivan kuten tahdot. Mitä ajattelet seuraavasta: Otetaan esimerkiksi talollinen tai hänen poikansa, joka asuu harjakattoisessa, molemmin puolin rapatussa talossa, jossa ei tunnu vetoa ja jonka ovensalvat ja ikkunat ovat suljetut. Hänen sänkynsä on pedattu villaisilla peitteillä ja kallisarvoisilla kauriinnahoilla. Sängyn yläpuolella on katos ja molemmissa päissä punaiset tyynyt. Öljylamppu palaa ja kaikki neljä vaimoa palvelevat häntä erityisen mukavin tavoin. Mitä ajattelet, prinssi, nukkuuko hän hyvin vai ei? Miten näet tämän tilanteen?”</p>
<p><a class='ref sc' id='sc7' href='#sc7'>SC 7</a>”Hän nukkuu hyvin, herra. Hän on yksi heistä, jotka nukkuvat maailmassa hyvin.”</p>
<p><a class='ref sc' id='sc8' href='#sc8'>SC 8</a>”Mitä ajattelet, prinssi: onko mahdollista, että talollisessa tai hänen pojassaan nousee polttava, halun aiheuttama fyysinen tai psyykkinen kuume, joka pilaa hänen unensa?”</p>
<p><a class='ref sc' id='sc9' href='#sc9'>SC 9</a>”Kyllä, herra.”</p>
<p><a class='ref sc' id='sc10' href='#sc10'>SC 10</a>”Tämän talollista tai hänen poikaansa polttavan ja unet pilaavan halun on Tathāgata katkaissut juurestaan kuin palmun, josta on jäänyt vain kanto jäljelle. Hän on tuhonnut halun täysin, eikä se tulevaisuudessa voi enää ilmentyä. Tästä syystä nukuin hyvin.</p>
<p><a class='ref sc' id='sc11' href='#sc11'>SC 11</a>”Mitä ajattelet, prinssi: onko mahdollista, että talollisessa tai hänen pojassaan nousee polttava, vihan aiheuttama fyysinen tai psyykkinen kuume, joka pilaa hänen unensa?”</p>
<p><a class='ref sc' id='sc12' href='#sc12'>SC 12</a>”Kyllä, herra.”</p>
<p><a class='ref sc' id='sc13' href='#sc13'>SC 13</a>”Tämän talollista tai hänen poikaansa polttavan ja unet pilaavan vihan on Tathāgata katkaissut juurestaan kuin palmun, josta on jäänyt vain kanto jäljelle. Hän on tuhonnut halun täysin, eikä se tulevaisuudessa voi enää ilmentyä. Tästä syystä nukuin hyvin.</p>
<p><a class='ref sc' id='sc14' href='#sc14'>SC 14</a>”Mitä ajattelet, prinssi: onko mahdollista, että talollisessa tai hänen pojassaan nousee polttava, ymmärtämättömyyden aiheuttama fyysinen tai psyykkinen kuume, joka pilaa hänen unensa?”</p>
<p><a class='ref sc' id='sc15' href='#sc15'>SC 15</a>”Kyllä, herra.”</p>
<p><a class='ref sc' id='sc16' href='#sc16'>SC 16</a>”Tämän talollista tai hänen poikaansa polttavan ja unet pilaavan ymmärtämättömyyden on Tathāgata katkaissut juurestaan kuin palmun, josta on jäänyt vain kanto jäljelle. Hän on tuhonnut halun täysin, eikä se tulevaisuudessa voi enää ilmentyä. Tästä syystä nukuin hyvin.”</p>
<blockquote class='gatha'>
<p><a class='ref sc' id='sc17' href='#sc17'>SC 17</a> Lakkaamisen oivaltanut<br>
bramiini nukkuu aina hyvin.<br>
Aistihalut eivät tahraa häntä,<br>
hän on jäähtynyt, vapaa tarrautumisesta.</p>
<p><a class='ref sc' id='sc18' href='#sc18'>SC 18</a> Katkaistuaan kaiken takertumisen<br>
ja poistettuaan tuskan sydämestään<br>
rauhallinen nukkuu hyvin,<br>
mielentyyneyden saavuttaneena.</p>
</blockquote>
<footer>
<p>Kääntäjä <span class='author'>Juha Lamminaho</span> (<span class='publication-date'>2020</span>).</p>
<p><span class='editor'>Aminah Borg-Luck</span> valmisteli SuttaCentralia.</p>
</footer>
</article>
</body>
</html>
