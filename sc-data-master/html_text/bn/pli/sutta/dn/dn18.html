<!DOCTYPE html>
<html>
<head>
<meta charset='UTF-8'>
<meta name='author' content='Bhikkhu Shilabhadra'>
<title></title>
</head>
<body>
<article id='dn18' lang='bn'>
<header>
<ul>
<li class='division'>দীর্ঘনিকায়</li>
<li class='vagga'>মহাবর্গ</li>
</ul>
<h1>৫. জনবসভ সূত্রান্ত</h1>
</header>
<p>২৭৩. আমি এইরূপ শ্রবণ করিয়াছি। একসময় ভগবান নাদিকে ইষ্টক নির্মিত ভবনে অবস্থান করিতেছিলেন। ওই সময় ভগবান চতুর্দিকস্থ জনপদসমূহে কাশী ও কোশলে, বজ্জী ও মলেৱ, চেতি ও বংসে, কুরু ও পঞ্চালে, মৎস্য ও সুরসেনে বুদ্ধ ভক্তগণের মধ্যে যাঁহারা মৃত তাঁহাদের পুনরুৎপত্তি সম্বন্ধে উক্তি করতেন, “অমুক অমুক স্থানে উৎপন্ন হইয়াছেন, অমুক অমুক স্থানে উৎপন্ন হইয়াছেন। নাদিকের পঞ্চাশাধিক বুদ্ধভক্ত পরলোকগতগণ পঞ্চ অবরভাগীয় সংযোজনের ক্ষয়হেতু ঔপপাতিক হইয়াছেন, ওই অবস্থাতেই তাঁহারা পরিনির্বাণ প্রাপ্ত হইবেন, ওই অবস্থা হইতে তাঁহাদের চ্যুতি নাই। নাদিকের নবতির অধিক বুদ্ধভক্ত পরলোকগতগণ ত্রিবিধ সংযোজনের ক্ষয়হেতু রাগ-দ্বেষ-মোহের অবসানে সকৃদাগামী হইয়াছেন, তাঁহারা আর একবার মাত্র এই জগতে আসিয়া দুঃখের অন্ত করিবেন। নাদিকের পঞ্চশতাধিক বুদ্ধভক্ত পরলোকগতগণ ত্রিবিধ সংযোজনের ক্ষয়হেতু স্রোতাপন্ন হইয়াছেন, ওই অবস্থা হইতে তাঁহাদের চ্যুতি নাই, এবং সম্বোধি তাঁহাদের নিশ্চিত নিয়তি।”</p>
<p>২৭৪. নাদিকের বুদ্ধ ভক্তগণ উহা শুনিল এবং ভগবান তাহাদের জিজ্ঞাসিত প্রশ্নসমূহের সমাধান করিলে তাহারা হৃষ্ট, প্রমুদিত, প্রীতি ও সৌমনস্যজাত হইল।</p>
<p>২৭৫. ওই সমস্ত বৃত্তান্ত আয়ুষ্মান আনন্দের কর্ণগোচর হইল।</p>
<p>২৭৬. তখন তিনি চিন্তা করিলেন, “মগধেরও বহু অভিজ্ঞ বুদ্ধভক্ত দেহত্যাগ করিয়াছেন, লোকে মনে করিতে পারে অঙ্গ ও মগধ পরলোকগত বুদ্ধভক্ত শূন্য। তাহারাও বুদ্ধ, ধর্ম ও সংঘে শ্রদ্ধাবান ছিল, পরিপূর্ণ শীলাচারসম্পন্ন ছিল। ভগবান তাহাদের সম্বন্ধে কিছুই ব্যক্ত করেন নাই, তাহাদের সম্বন্ধেও ভগবানের ঘোষণা অতীব বাঞ্ছনীয়, উহাতে বহুজন শ্রদ্ধাসম্পন্ন হইয়া সুগতি প্রাপ্ত হইবে। পুনশ্চ, মগধরাজ সেনিয় বিম্বিসার ধার্মিক, ধর্মরাজ, ব্রাহ্মণ-গৃহপতিগণের, নগর ও জনপদবাসীগণের হিতসাধক ছিলেন। জনসাধারণও ঘোষণা করিতেছে, “সেই ধার্মিক ধর্মরাজ আমাদিগের এত সুখের বিধান করিয়া কালগ্রাসে পতিত হইয়াছেন! সেই ধার্মিক ধর্মরাজের রাজ্যে আমরা কত সুখে বাস করিয়াছি।” তিনিও বুদ্ধ, ধর্ম ও সংঘে শ্রদ্ধাবান ছিলেন, পরিপূর্ণ শীলাচারসম্পন্ন ছিলেন। জনগণ ইহাও ঘোষণা করিয়াছে, মৃত্যুকাল পর্যন্ত মগধরাজ সেনিয় বিম্বিসার ভগবানের যশ কীর্তন করিতে করিতে দেহত্যাগ করিয়াছেন।” তাঁহার মৃত্যুর পরেও ভগবান তাঁহার সম্বন্ধে কিছুই প্রকাশ করেন নাই, তাঁহার সম্বন্ধেও ভগবানের ঘোষণা অতীব বাঞ্ছনীয়, উহাতে বহুজন শ্রদ্ধালাভ পূর্বক সুগতি প্রাপ্ত হইবে। পুনশ্চ, ভগবান মগধে সম্বোধি প্রাপ্ত হইয়াছেন। যখন মগধে ভগবানের সম্বোধি লাভ হইয়াছে, তখন কি নিমিত্ত ভগবান সেই স্থানের মৃত বুদ্ধভক্তগণের সম্বন্ধে কোনো ঘোষণা করিবেন না? উহাতে মগধের বুদ্ধভক্তগণ হৃদয়ে আঘাত পাইবেন। সে ক্ষেত্রে কেন ভগবান কোনো ঘোষণা করিবেন না?”</p>
<p>২৭৭. আয়ুষ্মান আনন্দ একাকী নির্জনে মগধের বুদ্ধভক্তগণের সম্বন্ধে এইরূপ চিন্তা করিয়া প্রত্যূষে গাত্রোত্থান পূর্বক ভগবানের নিকট গমন করিয়া তাঁহাকে অভিবাদনান্তে একপ্রান্তে উপবিষ্ট হইলেন। তৎপরে তিনি যাহা শ্রবণ করিয়াছিলেন এবং যাহা চিন্তা করিয়াছিলেন, তৎসমস্তই ভগবানের নিকট বিবৃত করিলেন। বিবৃতি সমাপনান্তে তিনি আসন হইতে উত্থান এবং ভগবানকে অভিবাদন ও প্রদক্ষিণ করিয়া প্রস্থান করিলেন।</p>
<p>২৭৮. অনন্তর ভগবান আয়ুষ্মান আনন্দের প্রস্থানের অল্পকাল পরে পূর্বাহ্নে পরিচ্ছদ পরিহিত হইয়া পাত্র ও চীবরসহ নাদিকে ভিক্ষার্থ প্রবেশ করিলেন। ওই স্থানে ভ্রমণান্তে আহার সমাপ্ত করিয়া প্রত্যাবর্তনপূর্বক পাদ প্রক্ষালন করিয়া ইষ্টকাবাসে প্রবেশ করিলেন। তৎপরে তিনি মগধের বুদ্ধভক্তগণ সম্বন্ধে পুনঃপুন চিন্তা করিয়া এবং তদুপরি একাগ্রচিত্ত হইয়া স্থাপিত আসনে উপবেশন করিলেন। “তাহাদের ভবিষ্যত, মরণান্তে তাহাদের গতি ও নিয়তি নির্ণয় করিব,” তিনি এইরূপ সংকল্প করিলেন। ভগবান মগধের বুদ্ধভক্তগণের ভবিষ্যত, মরণান্তে তাহাদের গতি ও নিয়তি দর্শন করিলেন। তৎপরে ভগবান সায়াহ্ন সময়ে ধ্যান সমাপনান্তে ইষ্টকাবাস হইতে নিষ্ক্রান্ত হইয়া বিহার ছায়ায় স্থাপিত আসনে উপবেশন করিলেন।</p>
<p>২৭৯. অতঃপর আনন্দ ভগবানের নিকট গমন করিলেন এবং তাঁহাকে অভিবাদনান্তে একপ্রান্তে উপবেশন করিলেন। তৎপরে তিনি ভগবানকে বলিলেন, “ভগবান শান্তরূপে প্রতীয়মান হইতেছেন, ইন্দ্রিয়সমূহের প্রসন্নতা হেতু ভগবানের মুখবর্ণ দীপ্ত। নিঃসন্দেহ অদ্য ভগবান শান্তিতে বিরাজ করিয়াছেন।”</p>
<p>“আনন্দ, যখন তুমি আমার সম্মুখীন হইয়া মগধের বুদ্ধভক্তগণ সম্বন্ধে কহিয়া প্রস্থান করিলে, তখনই আমি নাদিকে পিণ্ডার্থ ভ্রমণ করিয়া আহারান্তে প্রত্যাবর্তনপূর্বক পাদ প্রক্ষালন করিয়া ইষ্টকাবাসে প্রবেশ করিলাম। পরে মগধের বুদ্ধভক্তগণ সম্বন্ধে পুনঃপুন চিন্তা করিয়া এবং তদুপরি একাগ্রচিত্ত হইয়া আসন গ্রহণান্তে সংকল্প করিলাম, “তাহাদের ভবিষ্যত, মরণান্তে তাহাদের গতি নিয়তি নির্ণয় করিব।” আনন্দ, আমি মগধের বুদ্ধভক্তগণের ভবিষ্যত, মরণান্তে তাহাদের গতি ও নিয়তি দর্শন করিলাম।</p>
<p>২৮০. আনন্দ, তখন এক অদৃশ্য দেবতার ঘোষণা শ্রবণ করিলাম, “ভগবান, আমি জনবসভ, সুগত, আমি জনবসভ।” আনন্দ, জনবসভ নামধেয় কাহারও কথা তুমি ইতিপূর্বে শুনিয়াছ কি?</p>
<p>“দেব, জনবসভ নামক কাহারও কথা আমি ইতিপূর্বে শুনি নাই। অধিকন্তু “জনবসভ” নাম শ্রবণে আমার রোমাঞ্চ হইতেছে। আমার মনে হয় যাহার নাম জনবসভ সে কখনো নিম্ন শ্রেণীর দেবতা হইবে না।”</p>
<p>“আনন্দ, ওই ঘোষণার পর কান্তিময় বর্ণবিশিষ্ট সেই যক্ষ আমার সম্মুখে আবির্ভূত হইল। তখন সে দ্বিতীয়বার ঘোষণা করিল, “ভগবান, আমি বিম্বিসার, সুগত, আমি বিম্বিসার। দেব, মহারাজ বৈশ্রবণের সহিত ইহাই আমার সপ্তম মিলন। মনুষ্য লোকে রাজারূপে চ্যুত হইবার পর আমি দেবলোকে রাজারূপে জন্মিয়াছি।</p>
<blockquote class='gatha'>
<p>এইস্থান হইতে সাত এবং ওইস্থান হইতে সাত,<br>
এই চতুর্দশ পূর্বজন্ম আমি স্মরণ করিতে পারি।</p>
</blockquote>
<p>২৮১. “দেব, দুর্গতিমুক্ত অস্তিত্ব আমার নিয়তি এবং ওই নিয়তি দীর্ঘকাল আমার জ্ঞাত, আমি সকৃদাগামী হইবার আশা পোষণ করিতেছি।”</p>
<p>“আশ্চর্য, অদ্ভুত, আয়ুষ্মান জনবসভ যক্ষের এই উক্তি! “দেব, দুর্গতিমুক্ত অস্তিত্ব আমার নিয়তি এবং ওই নিয়তি দীর্ঘকাল আমার জ্ঞাত” তিনি ইহাও বলিয়াছেন এবং আরও বলিয়াছেন, “আমি সকৃদাগামী হইবার আশা পোষণ করিতেছি।” আয়ুষ্মান জনবসভ যক্ষ কিরূপে জানিলেন যে তিনি এই মহান প্রতিষ্ঠা লাভ করিয়াছেন?”</p>
<p>“হে ভগবান, হে সুগত, একমাত্র আপনারই শাসনের আনুকূল্যে। দেব, যে মুহূর্তে আমি ভগবানে একাগ্রচিত্ত এবং অচল শ্রদ্ধাসম্পন্ন হইয়াছিলাম, সেই সময় হইতেই আমি জানিয়াছিলাম দুর্গতিমুক্ত অস্তিত্ব আমার নিয়তি এবং দীর্ঘকাল ওই নিয়তি আমার জ্ঞাত ছিল, এক্ষণে আমি সকৃদাগামী হইবার আশা পোষণ করিতেছি। দেব, এক্ষণে মহারাজ বৈশ্রবণ কর্তৃক কোনো কার্যোপলক্ষে মহারাজ বিরূঢ়কের নিকট প্রেরিত হইয়াছি; পথিমধ্যে দেখিলাম ভগবান ইষ্টকাবাসে প্রবেশপূর্বক মগধের বুদ্ধভক্তগণ সম্বন্ধে পুনঃপুন চিন্তায় ব্যাপৃত এবং তদুপরি একাগ্রচিত্ত হইয়া উপবিষ্ট, তাহাদের ভবিষ্যত, মরণান্তে তাহাদের গতি ও নিয়তি নির্ণয় করিব।” দেব, আশ্চর্য নয়, যখন মহারাজা বৈশ্রবণ তাঁহার সভাকে সম্বোধন করিতেছিলেন, তখন স্বয়ং মহারাজের মুখ হইতে আমি শ্রবণ ও গ্রহণ করিয়াছি “ওই সকল ভক্তগণের মরণান্তে কী গতি এবং কি নিয়তি।” তখন আমি চিন্তা করিলাম, “ভগবানকেও দর্শন করিব এবং এই বিষয়ও ভগবানের নিকট নিবেদন করিব।” দেব, ভগবানের দর্শনের নিমিত্ত আমার আসিবার এই দুই কারণ।</p>
<p>২৮২. দেব, পূর্বে, বহু পূর্বে বর্ষাবাসের প্রারম্ভে উপোসথ দিবসে পূর্ণিমার রাত্রিতে সর্ব ত্রয়স্ত্রিংশ দেবতা সুধর্মা সভায় একত্রিত হইয়া উপবিষ্ট ছিলেন তাঁহাদের বৃহৎদিব্য পরিষদ চারি মহারাজসহ চতুর্দিকে সমাসীন ছিল। পূর্বদিকে দেবগণ পরিবেষ্টিত মহারাজ ধৃতরাষ্ট্র পশ্চিমাভিমুখী হইয়া উপবিষ্ট ছিলেন। দক্ষিণ দিকে দেবগণ পরিবেষ্টিত মহারাজ বিরূঢ়ক উত্তরাভিমুখী হইয়া উপবিষ্ট ছিলেন। পশ্চিমদিকে দেবগণ পরিবেষ্টিত মহারাজ বিরূপাক্ষ পূর্বাভিমুখী হইয়া উপবিষ্ট ছিলেন। উত্তরদিকে দেবগণ পরিবেষ্টিত মহারাজ বৈশ্রবণ দক্ষিণাভিমুখী হইয়া উপবিষ্ট ছিলেন। দেব, যখন সর্ব ত্রয়স্ত্রিংশ দেবতা সুধর্মা সভায় একত্রিত হইয়া উপবেশন করিতেন, এবং তাঁহাদের বৃহৎ দিব্য পরিষদ চারি মহারাজসহ চতুর্দিকে সমাসীন হইত, তখন তাঁহাদের আসন গ্রহণ করিবার বিধি এইরূপই ছিল। পশ্চাতে আমাদের আসন হইত। দেব, যে সকল দেবতা ভগবানের শাসনে ব্রহ্মচর্য্য পালন করিয়া সম্প্রতি ত্রয়স্ত্রিংশ দেবলোকে উৎপন্ন হইয়াছেন, তাঁহারা বর্ণে ও যশে অপরাপর দেবগণকে অতিক্রম করিয়াছেন। দেব, উহাতে ত্রয়স্ত্রিংশ দেবগণ “দেবগণের সংখ্যা বৃদ্ধিপ্রাপ্ত হইতেছে, অসুরগণের সংখ্যা হ্রাস হইতেছে” কহিয়া হৃষ্ট, প্রমুদিত, প্রীতি-সৌমনস্য-যুক্ত হইলেন।</p>
<p>দেব, তখন দেবরাজ ইন্দ্র ত্রয়স্ত্রিংশ দেবগণকে প্রসন্ন দেখিয়া এই সকল গাথায় স্বকীয় অনুমোদন প্রকাশ করিলেন :</p>
<blockquote class='gatha'>
<p>ইন্দ্রসহ ত্রয়স্ত্রিংশ দেবগণ তথাগত এবং ধর্মের<br>
সুধর্মতার পূজারত হইয়া প্রমুদিত হইয়াছেন।<br>
সুগত-শাসনে ব্রহ্মচর্য্য পালন করিয়া এই স্থানে<br>
উৎপন্ন সৌন্দর্যশালী যশস্বী নতুন দেবগণ বর্ণ,<br>
আয়ু ও যশে অন্য দেবগণকে অতিক্রম করিয়াছেন,<br>
তাঁহারা ভূরিপ্রাজ্ঞের শ্রাবক এবং প্রসিদ্ধি প্রাপ্ত;<br>
ইহা দেখিয়া ইন্দ্রসহ ত্রয়স্ত্রিংশ দেবগণ তথাগত<br>
এবং ধর্মের সুধর্মতার পূজারত হইয়া প্রমুদিত<br>
হইয়াছেন।</p>
</blockquote>
<p>দেব, উহাতে ত্রয়স্ত্রিংশ দেবগণ অধিকতর হৃষ্ট, প্রমুদিত, প্রীতিসৌমনস্যযুক্ত হইলেন, “দেবগণের সংখ্যা বৃদ্ধিপ্রাপ্ত হইতেছে, অসুরগণের সংখ্যা হ্রাস হইতেছে।”</p>
<p>অতঃপর দেব যে অর্থে ত্রয়স্ত্রিংশ দেবগণ সুধর্মা সভায় উপবিষ্ট এবং একত্রিত হইয়াছিলেন, ওই সম্বন্ধে তাঁহারা চারি মহারাজকে আমন্ত্রণ করিলেন এবং তাঁহাদিগকে অনুশাসন প্রদান করিলেন, চারি মহারাজ তখন স্ব স্ব আসনে দণ্ডায়মান ছিলেন।</p>
<p>আমন্ত্রিত রাজাগণ অনুশাসন গ্রহণপূর্বক বিপ্রসন্নচিত্তে</p>
<p>স্ব স্ব আসনে দণ্ডায়মান রহিলেন।</p>
<p>২৮৩. অনন্তর, দেব, দেবগণের দেবানুভাব অতিক্রমকারী বিপুল আলোক উত্তর দিক হইতে উত্থিত হইয়া অত্যুজ্জ্বল দীপ্তিতে চতুর্দিক উদ্ভাসিত করিল। অতঃপর, দেব, দেবরাজ শক্র ত্রয়স্ত্রিংশ দেবগণকে সম্বোধন করিলেন, “হে দেবগণ, যখন নিমিত্ত দৃষ্ট হইতেছে, আলোক উত্থিত হইয়া দীপ্তিতে চতুর্দিক উদ্ভাসিত করিতেছে, তখন ব্রহ্মার আবির্ভাব হইবে, আলোকের উৎপত্তি, দীপ্তির প্রাদুর্ভাব-এই সকল ব্রহ্মার আবির্ভাবের পূর্ব নিমিত্ত।</p>
<p>যখন নিমিত্ত দৃষ্ট হইতেছে, তখন ব্রহ্মার আবির্ভাব হইবে;</p>
<p>বিপুল মহান দীপ্তি, ইহা ব্রহ্মার আবির্ভাবের পূর্বলক্ষণ</p>
<p>২৮৪. দেব, তখন ত্রয়স্ত্রিংশ দেবগণ “এই দীপ্তির পরিণতি অবধারণ এবং দর্শন করিয়া গমন করিব” এইরূপ স্থির করিয়া আপন আপন আসনে উপবেশন করিলেন।</p>
<p>চারি মহারাজও উক্ত প্রকার সংকল্প করিয়া স্ব স্ব আসনে উপবিষ্ট হইলেন। ইহা শুনিয়া ত্রয়স্ত্রিংশ দেবগণ সকলে একত্রে মনস্থ করিলেন, এই দীপ্তির পরিণতি অবধারণ ও দর্শন করিয়া গমন করিব।”</p>
<p>দেব, যখন ব্রহ্মা সনৎকুমার ত্রয়স্ত্রিংশ দেবগণের সম্মুখে প্রাদুর্ভূত হন তখন তিনি স্থূলদেহে আত্মপ্রকাশ করেন। দেব, যাহা ব্রহ্মার প্রকৃত রূপ তাহা ত্রয়স্ত্রিংশ দেবগণের দর্শনের বহির্ভূত। দেব, যখন ব্রহ্মা সনৎকুমার ত্রয়স্ত্রিংশ দেবগণের সম্মুখে আবির্ভূত হন, তখন তিনি বর্ণ ও যশে অন্যান্য দেবগণকে অতিক্রম করেন। দেব, যেরূপ সুবর্ণবিগ্রহ মনুষ্যবিগ্রহকে প্রভায় পরাজিত করে, সেইরূপ যখন ব্রহ্মা সনৎকুমার ত্রয়স্ত্রিংশ দেবগণের সম্মুখে প্রকাশিত হন, তখন তিনি অন্যান্য দেবগণকে বর্ণে ও যশে অতিক্রম করেন। দেব, যখন ব্রহ্মা সনৎকুমার ত্রয়স্ত্রিংশ দেবগণের সম্মুখে আবির্ভূত হন, তখন দেবসভার কেহই তাঁহাকে অভিবাদন করে না, আসন হইতে উত্থানও করে না, আসন গ্রহণ করিতে নিমন্ত্রণও করে না। সকলেই নীরবে কৃতাঞ্জলিপুটে পর্যঙ্কাবদ্ধ হইয়া উপবিষ্ট থাকেন, “ব্রহ্মা সনৎকুমার ইচ্ছামত যেকোনো দেবতার পালঙ্কে উপবেশন করিবেন।” দেব, ব্রহ্মা সনৎকুমার যে দেবতার পালঙ্কে উপবেশন করেন, সেই দেবতা বিপুল আনন্দ ও সৌমনস্য অনুভব করেন। দেব, নবাভিষিক্ত ক্ষত্রিয় রাজা যেরূপ বিপুল আনন্দ ও সৌমনস্য অনুভব করেন, সেইরূপ যে দেবতার পালঙ্কে ব্রহ্মা সনৎকুমার উপবেশন করেন, সেই দেবতা বিপুল আনন্দ ও সৌমনস্য অনুভব করেন।</p>
<p>দেব, তখন ব্রহ্মা সনৎকুমার স্থূল আত্মভাব নির্মাণ করিয়া কুমার পঞ্চশিখের ন্যায় হইয়া ত্রয়স্ত্রিংশ দেবগণের নিকট আবির্ভূত হইলেন। তিনি শূন্যে উঠিয়া আকাশে অন্তরীক্ষে পর্যঙ্কাবদ্ধ হইয়া উপবেশন করিলেন। দেব, যেরূপ বলবান পুরুষ উত্তম প্রত্যাস্তরণাচ্ছাদিত পালঙ্কে অথবা সমতল ভূমি-ভাগে উপবেশন করে, সেইরূপই, দেব, ব্রহ্মা সনৎকুমার শূন্যে উঠিয়া আকাশে অন্তরীক্ষে পর্যঙ্কাবদ্ধ হইয়া উপবেশনপূর্বক ত্রয়স্ত্রিংশ দেবগণের চিত্তের প্রসন্নতা জ্ঞাত হইয়া এই সকল গাথা দ্বারা স্বকীয় অনুমোদন প্রকাশ করিলেন :</p>
<blockquote class='gatha'>
<p>“ইন্দ্রসহ ত্রয়স্ত্রিংশ দেবগণ তথাগত এবং ধর্মের<br>
সুধর্মতার পূজারত হইয়া প্রমুদিত হইয়াছেন।<br>
সুগত-শাসনে ব্রহ্মচর্য্য পালন করিয়া এই স্থানে<br>
উৎপন্ন সৌন্দর্যশালী যশস্বী নতুন দেবগণ বর্ণ,<br>
আয়ু ও যশে অন্য দেবগণকে অতিক্রম করিয়াছেন,<br>
তাঁহারা ভূরিপ্রাজ্ঞের শ্রাবক এবং প্রসিদ্ধি প্রাপ্ত;<br>
ইহা দেখিয়া ইন্দ্রসহ ত্রয়স্ত্রিংশ দেবগণ তথাগত<br>
এবং ধর্মের সুধর্মতার পূজারত হইয়া<br>
প্রমুদিত হইয়াছেন।”</p>
</blockquote>
<p>২৮৫. দেব, ব্রহ্মা সনৎকুমার এইরূপ বলিলেন। দেব, এইরূপ ভাষণকালে ব্রহ্মা সনৎকুমারের স্বর অষ্টাঙ্গসমন্বিত হইয়াছিল, সুস্পষ্ট, সুবোধ্য, সুমিষ্ট, শ্রবণীয়, অব্যাহত, অবিক্ষিপ্ত, গম্ভীর, এবং প্রতিধ্বননক্ষম হইয়াছিল। যেহেতু, দেব, ব্রহ্মা সনৎকুমার স্বকীয় স্বরে দেবসভাকেই সম্বোধন করিয়াছিলেন, সেই হেতু তাঁহার নির্ঘোষ পরিষদের বাহিরে গমন করে নাই। দেব, যাঁহার স্বর এইরূপ অষ্টাঙ্গসমন্বিত হয় তিনি ব্রহ্মস্বর কথিত হন।</p>
<p>তৎপরে, দেব, ব্রহ্মা সনৎকুমার তেত্রিশটি আত্মভাব নির্মাণ করিয়া ত্রয়স্ত্রিংশ দেবগণের প্রত্যেকের পালঙ্কে পর্যঙ্কাবদ্ধ হইয়া উপবেশন করিয়া দেবগণকে সম্বোধন করিলেন :</p>
<p>“ত্রয়স্ত্রিংশ দেবগণ, আপনাদের অভিমত কী? ভগবান জগতের প্রতি দয়াপরবশ হইয়া দেব-মনুষ্যের অর্থ, হিত ও সুখের নিমিত্ত, বহুজনের হিত ও সুখ সাধনার্থ সর্বতোভাবে নিযুক্ত। যাঁহারাই বুদ্ধ, ধর্ম ও সংঘের শরণাগত হইয়া শীলপালনে পূর্ণতা লাভ করিয়াছেন, তাঁহারা দেহের ধ্বংসে মরণান্তে কেহ কেহ পরনির্মিত-বশবর্তী দেবলোকে উৎপন্ন হইয়াছেন, কেহ কেহ নির্মাণরতি দেবলোকে উৎপন্ন হইয়াছেন, কেহ কেহ তুষিত দেবলোকে উৎপন্ন হইয়াছেন, কেহ কেহ যাম দেবলোকে উৎপন্ন হইয়াছেন, কেহ কেহ ত্রয়স্ত্রিংশ দেবলোকে উৎপন্ন হইয়াছেন, কেহ কেহ… চাতুর্মহারাজিক দেবলোকে উৎপন্ন হইয়াছেন। যাঁহারা সর্বাপেক্ষা হীনদেহ প্রাপ্ত হইয়াছেন, তাঁহারা গন্ধর্বলোকে উৎপন্ন হইয়াছেন।”</p>
<p>২৮৬. দেব, ব্রহ্মা সনৎকুমার এইরূপ বলিলেন। দেব, ব্রহ্মা সনৎকুমার এইরূপ কহিলে দেবগণ প্রত্যেকেই মনে করিলেন, “যিনি আমার পালঙ্কে উপবিষ্ট তিনিই কহিয়াছেন।”</p>
<blockquote class='gatha'>
<p>একজন কথা কহিলে সর্বমূর্তিই ওইরূপ করিলেন,<br>
একজন মৌন রহিলে সকলেই ওইরূপ রহিলেন।<br>
ইন্দ্রসহ ত্রয়স্ত্রিংশ দেবগণ মনে করিলেন “যিনি আমার<br>
পালঙ্কে, মাত্র তিনিই বলিতেছেন।”</p>
</blockquote>
<p>দেব, তখন ব্রহ্মা সনৎকুমার একপ্রান্তে আগমনপূর্বক দেবরাজ শক্রের পালঙ্কে উপবিষ্ট হইয়া ত্রয়স্ত্রিংশ দেবগণকে সম্বোধন করিলেন :</p>
<p>২৮৭. “ত্রয়স্ত্রিংশ দেবগণ, আপনারা কী মনে করেন? ভগবান সর্ববিৎ, সর্বদর্শী, অর্হৎ, সম্যকসম্বুদ্ধ কর্তৃক ঋদ্ধির বৃদ্ধি, উৎকর্ষ এবং অনুশীলনের উদ্দেশ্যে চারি ঋদ্ধিপাদ কতই সর্বাঙ্গসম্পন্নরূপে প্রকাশিত হইয়াছে! চারি ঋদ্ধিপাদ কী কী? ভিক্ষু ছন্দ-সমাধি-প্রধান-সংস্কারসমন্বিত ঋদ্ধিপাদের ভাবনা করেন, বীর্য-সমাধি… চিত্ত-সমাধি… মীমাংসা-সমাধি-প্রধান-সংস্কারসমন্বিত ঋদ্ধিপাদের ভাবনা করেন। ভগবান সর্ববিৎ, সর্বদর্শী, অর্হৎ, সম্যকসম্বুদ্ধ কর্তৃক ঋদ্ধির বৃদ্ধি, উৎকর্ষ এবং অনুশীলনের উদ্দেশ্যে এই চারি ঋদ্ধিপাদ প্রকাশিত হইয়াছে। যে সকল শ্রমণ অথবা ব্রাহ্মণ অতীতকালে বহুবিধ ঋদ্ধি প্রাপ্ত হইয়াছেন, তাঁহারা সকলেই এই চারি ঋদ্ধিপাদের বিকাশ এবং অনুশীলন হেতুই উহা লাভ করিয়াছেন। যে সকল শ্রমণ অথবা ব্রাহ্মণ ভবিষ্যতে বহুবিধ ঋদ্ধি প্রাপ্ত হইবেন, তাঁহারাও এই চারি ঋদ্ধিপাদের বিকাশ সাধন এবং অনুশীলন করিয়াই উহা লাভ করিবেন। যে সকল শ্রমণ অথবা ব্রাহ্মণ এক্ষণে বহুবিধ ঋদ্ধি লাভে সক্ষম হইয়াছেন, তাঁহারাও এই চারি ঋদ্ধিপাদের ভাবনা ও অনুশীলন করিয়াই উহা লাভ করিয়াছেন। ত্রয়স্ত্রিংশ দেবগণ, আমারও ওইরূপ ঋদ্ধিবল আপনারা দেখিতেছেন?</p>
<p>“ব্রহ্মা, আমরা দেখিতেছি।”</p>
<p>“দেবগণ, আমিও এই চারি ঋদ্ধিপাদের ভাবনা ও অনুশীলন হেতু এইরূপ মহানুভাব এবং গৌরব প্রাপ্ত হইয়াছি।</p>
<p>দেব, ব্রহ্মা সনৎকুমার এইরূপ কহিয়া ত্রয়স্ত্রিংশ দেবগণকে সম্বোধন করিলেন :</p>
<p>২৮৮. “ত্রয়স্ত্রিংশ দেবগণ, ভগবান সর্ববিৎ, সর্বদর্শী, অর্হৎ, সম্যকসম্বুদ্ধ কর্তৃক সুখ প্রাপ্তির নিমিত্ত যে ত্রিবিধ পথ সুনির্ণীত হইয়াছে, ওই সম্বন্ধে আপনারা কী মনে করেন? ত্রিবিধ পথ কী কী?</p>
<p>“দেবগণ, কেহ কাম এবং অকুশলধর্মে লিপ্ত হইয়া বিহার করেন। তিনি পরবর্তীকালে আর্যধর্ম শ্রবণ করেন, উহাতে মনঃসংযোগ করেন, পূর্ণরূপে ধর্মানুযায়ী জীবনে প্রবেশ করেন। তিনি আর্যধর্ম শ্রবণ করিয়া, উহাতে উত্তমরূপে মনঃসংযোগ করিয়া, পূর্ণরূপে ধর্মানুযায়ী জীবনে প্রবেশ করিয়া, কাম ও অকুশলধর্ম হইতে বিবিক্ত হইয়া অবস্থান করেন। এইরূপে তাঁহার সুখের উৎপত্তি হয়, এবং সুখ হইতে পুনরায় সৌমনস্যের উৎপত্তি হয়। যেরূপ প্রীতি হইতে প্রামোদ্যের উৎপত্তি হয়, সেইরূপ যিনি কাম ও অকুশলধর্ম হইতে বিবিক্ত হন, তাঁহার সুখের উৎপত্তি হয়, এবং সুখ হইতে পুনরায় সৌমনস্যের উৎপত্তি হয়। ইহাই ভগবান সর্ববিৎ, সর্বদর্শী, অর্হৎ, সম্যকসম্বুদ্ধ কর্তৃক সুখপ্রাপ্তির নিমিত্ত নির্ণীত প্রথম পথ।”</p>
<p>“পুনশ্চ, দেবগণ, কাহারও স্থূল কায়-সংস্কার, বাক্য-সংস্কার, চিত্ত-সংস্কার শীতিভূত অবস্থা প্রাপ্ত হয় নাই। তিনি পরবর্তীকালে আর্যধর্ম শ্রবণ করেন, উহাতে মনঃসংযোগ করেন, পূর্ণরূপে ধর্মানুযায়ী জীবনে প্রবেশ করেন। আর্যধর্ম শ্রবণ করিয়া, উহাতে উত্তমরূপে মনঃসংযোগ করিয়া, পূর্ণরূপে ধর্মানুযায়ী জীবনে প্রবেশ করিয়া তাঁহার স্থূল কায়-সংস্কার, বাক্য-সংস্কার এবং চিত্ত-সংস্কার শীতিভূত হয়। ওইরূপে তাঁহার সুখের উৎপত্তি হয়, এবং সুখ হইতে পুনরায় সৌমনস্যের উৎপত্তি হয়। যেরূপ প্রীতি হইতে প্রামোদ্যের উৎপত্তি হয়, সেইরূপই স্থূল কায়-সংস্কার, বাক্য-সংস্কার এবং চিত্ত-সংস্কার শীতিভূত হইলে সুখের উৎপত্তি হয়, এবং সুখ হইতে পুনরায় সৌমনস্যের উৎপত্তি হয়। ইহাই ভগবান সর্ববিৎ, সর্বদর্শী, অর্হৎ, সম্যকসম্বুদ্ধ কর্তৃক সুখ প্রাপ্তির নিমিত্ত নির্ণীত দ্বিতীয় পথ।”</p>
<p>পুনশ্চ, দেবগণ, কেহ “ইহা কুশল”, “ইহা অকুশল”, “ইহা সাবদ্য”, “ইহা অনবদ্য”, “ইহা সেবিতব্য”, “ইহা অসেবিতব্য”, “ইহা হীন”, “ইহা প্রণীত”, “ইহা কৃষ্ণ-শুভ্র-মিশ্রিত” ইহা যথার্থরূপে জানেন না। তিনি পরবর্তীকালে আর্যধর্ম শ্রবণ করেন, উহাতে মনঃসংযোগ করেন, পূর্ণরূপে ধর্মানুযায়ী জীবনে প্রবেশ করেন। ওইরূপ করিয়া তিনি “ইহা কুশল, ইহা অকুশল”, “ইহা সাবদ্য, ইহা অনবদ্য”, ইহা সেবিতব্য” ইহা অসেবিতব্য,” ইহা হীন, ইহা প্রণীত”, ইহা কৃষ্ণ-শুভ্র-মিশ্রিত”, ইহা যথার্থরূপে জ্ঞাত হন। এইরূপ জানিয়া ও দেখিয়া তাঁহার অবিদ্যা দূরীভূত হয়, বিদ্যার উৎপত্তি হয়। অবিদ্যা দূরীভূত হইয়া বিদ্যার উৎপত্তি হইলে তাঁহার সুখ-প্রাপ্তি হয়, এবং উহা হইতে পুনরায় সৌমনস্য প্রাপ্তি হয়। ইহাই ভগবান সর্ববিৎ, সর্বদর্শী, অর্হৎ, সম্যকসম্বুদ্ধ কর্তৃক সুখ-প্রাপ্তির নিমিত্ত নির্ণীত তৃতীয় পথ।</p>
<p>“দেবগণ, এই সকলই ভগবান, সর্ববিৎ, সর্বদর্শী, অর্হৎ, সম্যকসম্বুদ্ধ কর্তৃক সুখ-প্রাপ্তির নিমিত্ত নির্ণীত ত্রিবিধ পথ।”</p>
<p>২৮৯. দেব, এইরূপ কহিয়া ব্রহ্মা সনৎকুমার ত্রয়স্ত্রিংশ দেবগণকে সম্বোধন করিলেন, “ত্রয়স্ত্রিংশ দেবগণ, ভগবান সর্ববিৎ, সর্বদর্শী, অর্হৎ, সম্যকসম্বুদ্ধ কর্তৃক কুশল প্রাপ্তির নিমিত্ত যে চারি স্মৃতি-প্রস্থান সুনির্দিষ্ট হইয়াছে, ওই সম্বন্ধে আপনারা কী মনে করেন? চারি স্মৃতি-প্রস্থান কী কী? ভিক্ষু উৎসাহ ও সম্প্রজ্ঞান সমন্বিত হইয়া, স্মৃতিমান হইয়া, পার্থিব বস্তুজনিত অভিধ্যা ও দৌর্মনস্য দমন করিয়া, অধ্যাত্ম-নিবিষ্ট ও কায়ে কায়ানুদর্শী হইয়া বিহার করেন। ওইরূপে বিহারের ফলে তাঁহার চিত্ত সম্যকরূপে সমাধি প্রাপ্ত ও সুনির্মল হয়। চিত্ত সম্যকরূপে সমাধি প্রাপ্ত ও সুনির্মল হইলে তিনি আত্মবহির্ভূত পর-কায়ে পূর্ণ জ্ঞানলব্ধ হন। তিনি উৎসাহ ও সম্প্রজ্ঞানসমন্বিত হইয়া, স্মৃতিমান হইয়া, পার্থিব বস্তুজনিত অভিধ্যা ও দৌর্মনস্য দমন করিয়া, অধ্যাত্ম-নিবিষ্ট ও বেদনায় বেদনানুদর্শী হইয়া… চিত্তে চিত্তানুদর্শী… ধর্মে ধর্মানুদর্শী হইয়া বিহার করেন। ওইরূপে বিহারের ফলে তাঁহার চিত্ত সম্যকরূপে সমাধিপ্রাপ্ত সুনির্মল হয়। চিত্ত সম্যকরূপে সমাধিপ্রাপ্ত ও সুনির্মল হইলে তিনি আত্মবহির্ভূত পরবেদনা, পরচিত্ত ও পরধর্মে পূর্ণজ্ঞান লব্ধ হন।</p>
<p>“দেবগণ, ভগবান সর্ববিৎ, সর্বদর্শী, অর্হৎ, সম্যকসম্বুদ্ধ কর্তৃক কুশল প্রাপ্তির নিমিত্ত এই চারি স্মৃতি-প্রস্থান নির্দিষ্ট হইয়াছে।”</p>
<p>২৯০. দেব, ব্রহ্মা সনৎকুমার এইরূপ কহিয়া ত্রয়স্ত্রিংশ দেবগণকে সম্বোধন করিলেন :</p>
<p>“ত্রয়স্ত্রিংশ দেবগণ, ভগবান সর্ববিৎ, সর্বদর্শী, অর্হৎ, সম্যকসম্বুদ্ধ কর্তৃক সম্যক সমাধির ভাবনা ও পূর্ণতার জন্য যে সপ্ত সমাধি-পরিষ্কার নির্দিষ্ট হইয়াছে, ওই সম্বন্ধে আপনারা কী মনে করেন? ওই সকল কী কী? সম্যক দৃষ্টি, সম্যক সংকল্প, সম্যক বাক্য, সম্যক কর্মান্ত, সম্যক আজীব, সম্যক ব্যায়াম, সম্যক স্মৃতি। এই সপ্ত অঙ্গের দ্বারা চিত্তের যে একাগ্রতা সম্পাদিত হয়, উহাই উপনিশ্রয় এবং পরিষ্কারসহ আর্য সম্যক সমাধি কথিত হয়। সম্যক সংকল্প দ্বারা সম্যক দৃষ্টি রক্ষিত হয়, সম্যক বাক্য দ্বারা সম্যক সংকল্প রক্ষিত হয়, সম্যক কর্মান্ত কর্তৃক সম্যক বাক্য রক্ষিত হয়, সম্যক আজীব কর্তৃক সম্যক কর্মান্ত রক্ষিত হয়, সম্যক ব্যায়াম কর্তৃক সম্যক আজীব রক্ষিত হয়, সম্যক স্মৃতি কর্তৃক সম্যক ব্যায়াম রক্ষিত হয়, সম্যক সমাধি কর্তৃক সম্যক স্মৃতি রক্ষিত হয়, সম্যক জ্ঞান কর্তৃক সম্যক সমাধি রক্ষিত হয়, সম্যক বিমুক্তি কর্তৃক সম্যক জ্ঞান রক্ষিত হয়।</p>
<p>“দেবগণ, যদি কোনো সম্যক বাক্যের কথনকারী কহেন, “ভগবান কর্তৃক স্বাখ্যাত ধর্ম সাংদৃষ্টিক, অকালিক, সর্বজগৎকে সাদরে আহ্বানকারী, মুক্তি প্রদায়ী, বিজ্ঞগণ কর্তৃক স্ব স্ব চেষ্টায় জ্ঞাতব্য; নির্বাণের দ্বার উদ্ঘাটিত হইয়াছে!” তাহা হইলে তাঁহার বাক্য সত্যই হইবে। কারণ ভগবান কর্তৃক ঘোষিত ধর্ম সত্যই উক্ত প্রকার এবং নির্বাণের দ্বার উদ্ঘাটিত হইয়াছে!</p>
<p>“দেবগণ, যাঁহারা বুদ্ধে, ধর্মে ও সংঘে অচলশ্রদ্ধাসম্পন্ন, আর্যকান্তশীলসমন্বিত; এবং চতুর্বিংশতি শত সহস্রাধিক ধর্মবিনীত দেবতা মগধের মৃত বুদ্ধ ভক্তগণ সকলেই ত্রিবিধ সংযোজনের ক্ষয়হেতু স্রোতাপন্ন হইয়াছেন, তাঁহাদের আর দুঃখময় পুনর্জন্মের সম্ভাবনা নাই, সম্বোধি তাঁহাদের নিশ্চিত নিয়তি।</p>
<blockquote class='gatha'>
<p>এই স্থানে সকৃদাগামীও আছেন,<br>
অপরাপর পুণ্যবান প্রাণীও আছেন,<br>
কিন্তু আমি তাঁহাদের সংখ্যা গণনা করণে<br>
অক্ষম, কারণ আমার গণনা ভ্রান্ত হইতে পারে।</p>
</blockquote>
<p>২৯১. দেব, ব্রহ্মা সনৎকুমার এইরূপ বলিলেন। তিনি এইরূপ কহিলে মহারাজ বৈশ্রবণের চিত্তে বিতর্কের উদয় হইল, “আশ্চর্য! অদ্ভুত! যে, এরূপ মহান শাস্তার আবির্ভাব হইয়াছে, এরূপ মহান ধর্মাখ্যান ও গৌরবময় গতি বিজ্ঞাপিত হইয়াছে।”</p>
<p>দেব, ব্রহ্মা সনৎকুমার স্বচিত্তে বৈশ্রবণ মহারাজের চিত্ত-বিতর্ক অবগত হইয়া তাঁহাকে এইরূপ বলিলেন :</p>
<p>“মহারাজ বৈশ্রবণ! আপনি কী মনে করেন? অতীতকালেও এরূপ মহান শাস্তার আবির্ভাব হইয়াছে, এরূপ মহান ধর্মাখ্যান ও গৌরবময় গতি বিজ্ঞাপিত হইয়াছে। ভবিষ্যতেও এইরূপ মহান শাস্তার আবির্ভাব হইবে, এইরূপ মহান ধর্মাখ্যান ও গৌরবময় গতি বিজ্ঞাপিত হইবে।”</p>
<p>২৯২. ব্রহ্মা সনৎকুমার ত্রয়স্ত্রিংশ দেবগণকে এইরূপ বলিলেন। ব্রহ্মা সনৎকুমার কর্তৃক ত্রয়স্ত্রিংশ দেবগণকে কথিত বাক্য মহারাজ বৈশ্রবণ স্বয়ং তাঁহার মুখ হইতে শ্রবণ ও গ্রহণ করিয়া স্বকীয় পরিষদকে উহা জ্ঞাপন করিলেন। বৈশ্রবণ মহারাজ যখন তাঁহার পরিষদকে উহা জ্ঞাপন করিতেছিলেন তখন জনবসভ যক্ষ তাঁহার মুখ হইতে উহা শ্রবণ ও গ্রহণ করিয়া ভগবানকে উহা জ্ঞাপন করিলেন। ভগবান জনবসভ যক্ষের মুখ হইতে উহা শ্রবণ ও গ্রহণ করিয়া এবং স্বয়ং উহা অভিজ্ঞাত হইয়া আয়ুষ্মান আনন্দের নিকট উহা জ্ঞাপন করিলেন। আয়ুষ্মান আনন্দ ভগবানের মুখ হইতে উহা শ্রবণ ও গ্রহণ করিয়া ভিক্ষুগণকে, ভিক্ষুণীগণকে উপাসক ও উপাসিকাগণকে উহা জ্ঞাপন করিলেন। এইরূপে এই ব্রহ্মচর্য্য সমৃদ্ধ, স্ফীত, বিস্তৃত, বহুজনাদৃত, বিশাল হইয়া মনুষ্যের মধ্যে প্রকাশিত হইল।</p>
<p class='endsutta'>জনবসভ সূত্রান্ত সমাপ্ত</p>
<footer>
<p>Translated from the Pali by <span class='author'>Bhikkhu Shilabhadra (ভিক্ষু শীলভদ্র)</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
