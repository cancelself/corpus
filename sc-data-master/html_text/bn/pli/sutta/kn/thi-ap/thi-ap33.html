<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap33' lang='bn'>
<header>
<ul>
<li class='division'>থেরী-অপদান</li>
<li class='division'>৪. ক্ষত্রিয়া বর্গ</li>
</ul>
<h1>৩. উৎপলদায়িকা থেরী অপদান</h1>
</header>
<p><a class='ref karu-bh' id='karu-bh57' href='#karu-bh57'>Karu-bh 57</a>অরুণবতী নগরে অরুণ নামে এক ক্ষত্রিয় ছিলেন। আমি ছিলাম তার ভার্যা। আমরা উভয়ে একত্রে বিচরণ করছিলাম।</p>
<p><a class='ref karu-bh' id='karu-bh58' href='#karu-bh58'>Karu-bh 58</a>একসময় নির্জনে বসে থাকার সময় আমি এরূপ চিন্তা করেছিলাম : ‘আমি এমন কোনো কুশলকর্ম করিনি, যা মৃত্যুর পর সঙ্গে নিয়ে যেতে পারি।’</p>
<p><a class='ref karu-bh' id='karu-bh59' href='#karu-bh59'>Karu-bh 59</a>আমি যে মৃত্যুর পর মহাজ্বালাময়, নিদারুণ, ঘোর দুঃখপূর্ণ নিরয়ে যাব, এতে কোনো সন্দেহ নেই।</p>
<p><a class='ref karu-bh' id='karu-bh60' href='#karu-bh60'>Karu-bh 60</a>এভাবে চিন্তা করার পর আমি আমার মনকে প্রফুল্ল করে রাজার কাছে গিয়ে এই কথা নিবেদন করেছিলাম।</p>
<p><a class='ref karu-bh' id='karu-bh61' href='#karu-bh61'>Karu-bh 61</a>প্রভু, আমরা হচ্ছি স্ত্রীজাতি। আমাদের অবশ্যই পুরুষের অনুগত হয়ে চলতে হয়। হে ক্ষত্রিয়, আমাকে একজন শ্রমণ দেন। আমি তাঁকে ভোজন করাব।</p>
<p><a class='ref karu-bh' id='karu-bh62' href='#karu-bh62'>Karu-bh 62</a>রাজা আমাকে একজন ভাবিতেন্দ্রিয় শ্রমণ দিলেন। আমি তাঁর পাত্রটি নিয়ে তাতে উত্তম অন্ন দিয়ে পূর্ণ করে দিলাম।</p>
<p><a class='ref karu-bh' id='karu-bh63' href='#karu-bh63'>Karu-bh 63</a>উত্তম অন্ন পূর্ণ করে দিয়ে, তাতে সুগন্ধি মেখে দিয়ে, বিশাল কাপড় দিয়ে ঢেকে দিয়ে আমি অতীব তুষ্ট মনে দান করেছিলাম।</p>
<p><a class='ref karu-bh' id='karu-bh64' href='#karu-bh64'>Karu-bh 64</a>সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্মেছিলাম।</p>
<p><a class='ref karu-bh' id='karu-bh65' href='#karu-bh65'>Karu-bh 65</a>আমি হাজারবার হাজার দেবরাজের মহিষী হয়েছিলাম এবং হাজারবার হাজার চক্রবর্তী রাজার মহিষী হয়েছিলাম।</p>
<p><a class='ref karu-bh' id='karu-bh66' href='#karu-bh66'>Karu-bh 66</a>আর প্রাদেসিক রাজার মহিষী তো আমি অসংখ্যবার হয়েছিলাম। পূর্বকৃত কর্মের ফলে আমি অন্য আরও অনেক কিছু ভোগ করেছিলাম।</p>
<p><a class='ref karu-bh' id='karu-bh67' href='#karu-bh67'>Karu-bh 67</a>আমি উৎপলবর্ণের ন্যায় অভিরূপা সুদর্শনা, সর্বাঙ্গ পরিপূর্ণা, অভিজাতা ও জ্যোতির্ময়ী স্ত্রীলোক হয়েছিলাম।</p>
<p><a class='ref karu-bh' id='karu-bh68' href='#karu-bh68'>Karu-bh 68</a>এই শেষ জন্মে আমি শাক্যকুলে জন্মেছি। শুদ্ধোদন রাজার হাজার নারীর মধ্যে আমিই প্রমুখা ও শ্রেষ্ঠা ছিলাম।</p>
<p><a class='ref karu-bh' id='karu-bh69' href='#karu-bh69'>Karu-bh 69</a>গৃহের প্রতি নির্বেদপ্রাপ্ত হয়ে আমি অনাগারিক প্রব্রজ্যা গ্রহণ করেছি। প্রব্রজ্যা গ্রহণের পর সপ্তম দিনের রাতে আমি চতুর্সত্যজ্ঞান লাভ করেছি।</p>
<p><a class='ref karu-bh' id='karu-bh70' href='#karu-bh70'>Karu-bh 70</a>এ যাবৎ আমি যে পরিমাণ চীবর, পিণ্ডপাত, শয্যাসন, ওষুধ-পথ্য পেয়েছি, তা পরিমাপ করা সম্ভব নয়। এটি আমার পিণ্ডপাত দানেরই ফল।</p>
<p><a class='ref karu-bh' id='karu-bh71' href='#karu-bh71'>Karu-bh 71</a>হে মুনি, আমি যে কুশল-পুণ্যকর্ম সঞ্চয় করেছি তা স্মরণ করুন। হে মহাবীর, একমাত্র আপনার জন্যেই আমি বহু পুণ্য সঞ্চয় করেছি।</p>
<p><a class='ref karu-bh' id='karu-bh72' href='#karu-bh72'>Karu-bh 72</a>আজ থেকে একত্রিশ কল্প আগে আমি যেই দান করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার পিণ্ডপাত দানেরই ফল।</p>
<p><a class='ref karu-bh' id='karu-bh73' href='#karu-bh73'>Karu-bh 73</a>দেবত্ব ও মনুষ্যত্ব এই দুই জাতিই মাত্র আমি জানি। আমার অন্য গতি হয়েছে বলে আমার জানা নেই। ইহ আমার পিণ্ডপাত দানেরই ফল।</p>
<p><a class='ref karu-bh' id='karu-bh74' href='#karu-bh74'>Karu-bh 74</a>আমি সব সময় উচ্চকুলে, মহাধনী, মহাশাল পরিবারে জন্মগ্রহণ করেছি। অন্য কোনো কুলে জন্মেছি বলে আমার জানা নেই। এটি আমার পিণ্ডপাত দানেরই ফল।</p>
<p><a class='ref karu-bh' id='karu-bh75' href='#karu-bh75'>Karu-bh 75</a>পূর্বকৃত পুণ্য-প্রভাবে আমি ভবভবান্তরে বিচরণ করেও কোনো অমনোপুত দৃশ্য দেখতে পাইনি। এটি আমার আনন্দিত মনে দানেরই ফল।</p>
<p><a class='ref karu-bh' id='karu-bh76-77' href='#karu-bh76-77'>Karu-bh 76-77</a>আমি বিবিধ ঋদ্ধি, দিব্যকান, পরচিত্ত-বিজানন-জ্ঞান ও পূর্বনিবাসানুস্মৃতি-জ্ঞান লাভ করেছি। আমার দিব্যচোখ অত্যন্ত বিশুদ্ধ। আমার সর্বাসব পরিক্ষীণ হয়েছে। আমার আর কোনো পুনর্জন্ম নেই।</p>
<p><a class='ref karu-bh' id='karu-bh78' href='#karu-bh78'>Karu-bh 78</a>হে মহাবীর, আপনার কাছে এসেই অর্থ, ধর্ম, নিরুক্তি ও প্রতিভাণ এই চার প্রতিসম্ভিদায় আমার জ্ঞান উৎপন্ন হয়েছে।</p>
<p><a class='ref karu-bh' id='karu-bh79' href='#karu-bh79'>Karu-bh 79</a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh80' href='#karu-bh80'>Karu-bh 80</a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh82' href='#karu-bh82'>Karu-bh 82</a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই উৎপলদায়িকা ভিক্ষুণী ভগবানের সামনে এই গাথাগুলো ভাষণ করেছিলেন।</p>
<p class='endsutta'>[উৎপলদায়িকা থেরী অপদান তৃতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>
