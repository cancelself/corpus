<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap21' lang='bn'>
<header>
<ul>
<li class='division'>থেরী-অপদান</li>
<li class='division'>৩. কুণ্ডলকেশী বর্গ</li>
</ul>
<h1>১. কুণ্ডলকেশা থেরী অপদান</h1>
</header>
<p><a class='ref karu-bh' id='karu-bh1' href='#karu-bh1'>Karu-bh 1</a>আজ থেকে লক্ষকল্প আগে পৃথিবীতে সর্ববিধ ধর্মে বিশেষ পারদর্শী নায়ক পদুমুত্তর জিন উৎপন্ন হয়েছিলেন।</p>
<p><a class='ref karu-bh' id='karu-bh2' href='#karu-bh2'>Karu-bh 2</a>তখন আমি হংসবতী নগরে এক শ্রেষ্ঠী পরিবারে জন্মগ্রহণ করেছিলাম। আমি নানাবিধ রত্ন পরিবেষ্টিত হয়ে মহাসুখে দিনাতিপাত করছিলাম।</p>
<p><a class='ref karu-bh' id='karu-bh3' href='#karu-bh3'>Karu-bh 3</a>একদিন আমি সেই মহাবীর জিনের কাছে গিয়ে ধর্মদেশনা শুনেছিলাম। তাতে আমার শ্রদ্ধা উৎপন্ন হয়েছিল এবং আমি বুদ্ধের শরণ গ্রহণ করেছিলাম।</p>
<p><a class='ref karu-bh' id='karu-bh4' href='#karu-bh4'>Karu-bh 4</a>তখন মহাকারুণিক পদুমুত্তর বুদ্ধ এক ভিক্ষুণীকে ক্ষিপ্রাভিজ্ঞদের মধ্যে শ্রেষ্ঠপদে প্রতিষ্ঠিত করছিলেন।</p>
<p><a class='ref karu-bh' id='karu-bh5' href='#karu-bh5'>Karu-bh 5</a>তা শুনে আমি ভীষণভাবে খুশি হয়েছিলাম এবং মহর্ষি বুদ্ধকে মহাদান দিয়ে তাঁর পায়ে মাথা ঠেকিয়ে সেই শ্রেষ্ঠপদ প্রার্থনা করেছিলাম।</p>
<p><a class='ref karu-bh' id='karu-bh6' href='#karu-bh6'>Karu-bh 6</a>মহাবীর বুদ্ধ আমার প্রার্থনা অনুমোদন করেছিলেন এই বলে : ‘ভদ্রে, তোমার প্রার্থনা সফল হবে। তুমি সুখিনী ও নিবৃত হও।’</p>
<p><a class='ref karu-bh' id='karu-bh7' href='#karu-bh7'>Karu-bh 7</a>আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে উৎপন্ন হবেন।</p>
<p><a class='ref karu-bh' id='karu-bh8' href='#karu-bh8'>Karu-bh 8</a>তাঁর ধর্মে ধর্মৌরসজাত উত্তরাধিকারিণী ভদ্রা কুণ্ডলকেশা নাম্নী শাস্তাশ্রাবিকা হবে।</p>
<p><a class='ref karu-bh' id='karu-bh9' href='#karu-bh9'>Karu-bh 9</a>সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্মেছিলাম।</p>
<p><a class='ref karu-bh' id='karu-bh10' href='#karu-bh10'>Karu-bh 10</a>সেখান থেকে চ্যুত হয়ে যাম দেবলোকে, সেখান থেকে চ্যুত হয়ে তুষিত দেবলোকে, সেখান থেকে চ্যুত হয়ে নির্মাণরতি দেবলোকে এবং সেখান থেকে চ্যুত হয়ে পরনির্মিত-বশবর্তী দেবলোকে জন্মগ্রহণ করেছিলাম।</p>
<p><a class='ref karu-bh' id='karu-bh11' href='#karu-bh11'>Karu-bh 11</a>সেই কর্মের ফলে আমি যেখানেই জন্মগ্রহণ করি না কেন, সর্বত্রই রাজাগণের মহিষী হয়েছিলাম।</p>
<p><a class='ref karu-bh' id='karu-bh12' href='#karu-bh12'>Karu-bh 12</a>সেখান থেকে চ্যুত হয়ে আমি বহুবার মনুষ্যগণের মধ্যে রাজচক্রবর্তী ও প্রাদেসিক রাজাদের মহিষী হয়েছিলাম।</p>
<p><a class='ref karu-bh' id='karu-bh13' href='#karu-bh13'>Karu-bh 13</a>দেবমনুষ্যলোকে উভয় সম্পত্তি ভোগ করে সর্বত্রই আমি সুখী হয়ে বহু কল্পকাল বিচরণ করেছিলাম।</p>
<p><a class='ref karu-bh' id='karu-bh14' href='#karu-bh14'>Karu-bh 14</a>এই ভদ্রকল্পে ব্রহ্মবন্ধু মহাযশস্বী কস্সপ বুদ্ধ পৃথিবীতে উৎপন্ন হয়েছিলেন।</p>
<p><a class='ref karu-bh' id='karu-bh15' href='#karu-bh15'>Karu-bh 15</a>তখন বারাণসী নগরের কাশিরাজ কিকী নরেশ্বর মহর্ষি বুদ্ধের সেবক ছিলেন।</p>
<p><a class='ref karu-bh' id='karu-bh16' href='#karu-bh16'>Karu-bh 16</a>আমি তখন সেই রাজার চতুর্থ কন্যা ছিলাম। আমার নাম ছিল ভিক্ষুণীদায়িকা। আমি জিনশ্রেষ্ঠের ধর্মকথা শুনে প্রব্রজ্যা গ্রহণের ইচ্ছা পোষণ করেছিলাম।</p>
<p><a class='ref karu-bh' id='karu-bh17' href='#karu-bh17'>Karu-bh 17</a>বাবা আমাদের অনুমতি দেননি। তারপর আমরা বোনেরা সবাই মিলে গৃহে থেকেই বিশ হাজার বৎসর অতন্দ্রভাবে বিচরণ করেছিলাম।</p>
<p><a class='ref karu-bh' id='karu-bh18' href='#karu-bh18'>Karu-bh 18</a>আমরা সাতজন সুখিনী রাজকন্যা সবাই মিলে খুশি মনে ব্রহ্মচর্যা ও বুদ্ধসেবায় নিয়োজিত ছিলাম।</p>
<p><a class='ref karu-bh' id='karu-bh19' href='#karu-bh19'>Karu-bh 19</a>সেই সাতজন রাজকন্যা হচ্ছে, সমনী, সমণগুত্তা, ভিক্ষুণী, ভিক্ষুদায়িকা, ধম্মা, সুধম্মা ও সংঘদায়িকা।</p>
<p><a class='ref karu-bh' id='karu-bh20' href='#karu-bh20'>Karu-bh 20</a>বর্তমানে যথাক্রমে ক্ষেমা, উৎপলবর্ণা, পটাচারা, আমি, কৃশাগৌতমী, ধর্মদিন্না ও বিশাখা।</p>
<p><a class='ref karu-bh' id='karu-bh21' href='#karu-bh21'>Karu-bh 21</a>সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্মেছিলাম।</p>
<p><a class='ref karu-bh' id='karu-bh22-23' href='#karu-bh22-23'>Karu-bh 22-23</a>এই শেষ জন্মে আমি রাজগৃহের এক সম্ভ্রান্ত শ্রেষ্ঠী পরিবারে জন্মগ্রহণ করেছি। আমি যখন যৌবনে পদার্পণ করলাম, তখন এক চোরকে বধের জন্যে নিয়ে যেতে দেখে আমি তার প্রেমে পড়ে গেলাম। বিষয়টি পিতাকে জানালে তিনি হাজার টাকা দিয়ে তাকে শাস্তি থেকে মুক্ত করলেন।</p>
<p><a class='ref karu-bh' id='karu-bh24' href='#karu-bh24'>Karu-bh 24</a>আমি ছিলাম পিতার অতি আদরের কন্যা। তাই তিনি আমার প্রতি স্নেহ-পরবশ হয়ে সেই চোরের সঙ্গে বিয়ে দিলেন।</p>
<p><a class='ref karu-bh' id='karu-bh25' href='#karu-bh25'>Karu-bh 25</a>সেই চোর আমার বস্ত্রালংকারের লোভে ‘বধের জন্য নিয়ে যাবার সময় একটা মানত করেছি’ বলে আমাকে এক গিরিশৃঙ্গে নিয়ে গেল। আমি তার অভিপ্রায় বুঝতে পারলাম।</p>
<p><a class='ref karu-bh' id='karu-bh26' href='#karu-bh26'>Karu-bh 26</a>তখন আমি হাত জোড় করে প্রণামের ভঙ্গিতে আমার প্রাণ রক্ষার আকুতি জানিয়ে এই কথা নিবেদন করেছি :</p>
<p><a class='ref karu-bh' id='karu-bh27' href='#karu-bh27'>Karu-bh 27</a>“এই সোনাদানা, মণি, মুক্তা, বেলুরিয় সবকিছুই তো তোমার। হে স্বামীন, আমাকে দাসী হিসেবে গ্রহণ কর। আমি নিয়ত তোমার সেবা করব।”</p>
<p><a class='ref karu-bh' id='karu-bh28' href='#karu-bh28'>Karu-bh 28</a>“হে কল্যাণী, বাদ দাও ওসব। তোমার স্বর্ণালংকার সবকিছু খুলে ফেল। মূর্খের মতো কেঁদো না। আমি অন্য কিছু বুঝি না। আমি শুধু তোমার স্বর্ণালংকার চাই।”</p>
<p><a class='ref karu-bh' id='karu-bh29' href='#karu-bh29'>Karu-bh 29</a>প্রাপ্তবয়স্ক হওয়ার পর যেদিন থেকে স্মরণ করতে পারি সেই থেকে আমি শুধু তোমাকেই ভালোবেসেছি। অন্য কাউকে ভলোবেসেছি বলে আমার জানা নেই।</p>
<p><a class='ref karu-bh' id='karu-bh30' href='#karu-bh30'>Karu-bh 30</a>এসো প্রিয়ে, আমি তোমাকে প্রদক্ষিণ করে শেষ বারের মতো চুম্বন ও আলিঙ্গন করতে চাই।</p>
<p><a class='ref karu-bh' id='karu-bh31' href='#karu-bh31'>Karu-bh 31</a>শুধু পুরুষরাই সর্বক্ষেত্রে পণ্ডিত হয় না, মেয়েরাও পণ্ডিত ও বিচক্ষণ হয়ে থাকে।</p>
<p><a class='ref karu-bh' id='karu-bh32' href='#karu-bh32'>Karu-bh 32</a>শুধু পুরুষরাই সর্বক্ষেত্রে পণ্ডিত হয় না, মেয়েরাও পণ্ডিত, সূক্ষ্ম বুদ্ধিমতি ও প্রত্যুৎপন্নমতিসম্পন্না হয়ে থাকে।</p>
<p><a class='ref karu-bh' id='karu-bh33' href='#karu-bh33'>Karu-bh 33</a>অহো, তখন আমি ক্ষীপ্রগতিতে সেই লোলুপ চোর স্বামীকে মৃগশিকারের ন্যায় বধ করলাম।</p>
<p><a class='ref karu-bh' id='karu-bh34' href='#karu-bh34'>Karu-bh 34</a>যে ব্যক্তি খুব তাড়াতাড়ি পরিস্থিতি বুঝতে না পারে, সে ব্যক্তি এই মন্দবুদ্ধিসম্পন্ন চোরের ন্যায় গিরিশৃঙ্গে নিহত হয়।</p>
<p><a class='ref karu-bh' id='karu-bh35' href='#karu-bh35'>Karu-bh 35</a>আর যে ব্যক্তি খুব শীঘ্রই পরিস্থিতি বুঝতে পারে, সে ব্যক্তি ঠিক আমার মতো করে শত্রুর হাত থেকে মুক্তি পায়।</p>
<p><a class='ref karu-bh' id='karu-bh36' href='#karu-bh36'>Karu-bh 36</a>তখন আমি তাকে গিরিশৃঙ্গে ফেলে দিয়ে শ্বেত গৃহীবস্ত্র ত্যাগ করে অন্যতীর্থিয়দের কাছে গিয়ে প্রব্রজ্যা গ্রহণ করেছি।</p>
<p><a class='ref karu-bh' id='karu-bh37' href='#karu-bh37'>Karu-bh 37</a>তখন তারা আমার সমস্ত চুলকে কুণ্ডলায়িত করে বাঁধিয়ে দিয়ে প্রব্রজ্যা দিয়ে নিরন্তর শিক্ষা দিতে লাগল।</p>
<p><a class='ref karu-bh' id='karu-bh38' href='#karu-bh38'>Karu-bh 38</a>তাদের শিক্ষা শেষ করে একদিন আমি একাকী বসে বসে সেই সমস্ত শিক্ষার কথা মনে মনে ভাবতে লাগলাম।</p>
<p><a class='ref karu-bh' id='karu-bh39' href='#karu-bh39'>Karu-bh 39</a>আমি আমার স্বামীকে গিরিশৃঙ্গে ফেলে দিয়ে চলে এসেছি। এখন আমি তার সেই হাত-পায়ের অস্থি-কঙ্কাল নিমিত্ত দেখতে পাচ্ছি।</p>
<p><a class='ref karu-bh' id='karu-bh40' href='#karu-bh40'>Karu-bh 40</a>আমি ভীষণ সংবিগ্ন হলাম। তারপর উঠে গিয়ে সহবিহারীদের জিজ্ঞেস করলাম। তারা আমায় বলল, সেটির সম্বন্ধে শাক্যপুত্রীয় ভিক্ষুরাই ভালো জানেন।</p>
<p><a class='ref karu-bh' id='karu-bh41' href='#karu-bh41'>Karu-bh 41</a>তারপর আমি বুদ্ধশ্রাবকদের কাছে গিয়ে বিষয়টি সম্বন্ধে জিজ্ঞেস করলাম। তারা আমাকে বুদ্ধশ্রেষ্ঠের কাছে নিয়ে গেলেন।</p>
<p><a class='ref karu-bh' id='karu-bh42' href='#karu-bh42'>Karu-bh 42</a>তখন বুদ্ধ আমাকে স্কন্ধ, আয়তন, ধাতু, অশুভ, অনিত্য, দুঃখ, অনাত্ম প্রভৃতি বিষয়ে ধর্মদেশনা করলেন।</p>
<p><a class='ref karu-bh' id='karu-bh43' href='#karu-bh43'>Karu-bh 43</a>তাঁর ধর্মদেশনা শুনে আমি বিশুদ্ধ ধর্মচক্ষু লাভ করেছি। আমি সদ্ধর্ম জ্ঞাত হয়েছি। আমি প্রব্রজ্যা ও উপসম্পদা লাভ করেছি।</p>
<p><a class='ref karu-bh' id='karu-bh44' href='#karu-bh44'>Karu-bh 44</a>তখন আমার দ্বারা যাচিত হয়ে নায়ক বুদ্ধ আমাকে ‘এসো ভদ্রে’ বললেন। তাতেই আমি পরিশুদ্ধ পবিত্র উপসম্পদা লাভ করেছি।</p>
<p><a class='ref karu-bh' id='karu-bh45' href='#karu-bh45'>Karu-bh 45</a>আমি যখন পা ধোয়ার জন্য গেলাম, তখনি উদয়-ব্যয় জেনে, সর্ব সংস্কার অনিত্য জেনে এভাবে চিন্তা করলাম।</p>
<p><a class='ref karu-bh' id='karu-bh46' href='#karu-bh46'>Karu-bh 46</a>ঠিক তখনি আমার চিত্ত সম্পূর্ণ তৃষ্ণামুক্ত হয়ে বিমুক্ত হলো। তারপর বুদ্ধ আমাকে ক্ষিপ্রাভিজ্ঞদের মধ্যে শ্রেষ্ঠপদে বসালেন।</p>
<p><a class='ref karu-bh' id='karu-bh47-48' href='#karu-bh47-48'>Karu-bh 47-48</a>আমি বিবিধ ঋদ্ধি, দিব্যকান, পরচিত্ত-বিজানন-জ্ঞান ও পূর্বনিবাসানুস্মৃতি-জ্ঞান লাভ করেছি। আমার দিব্যচোখ অত্যন্ত বিশুদ্ধ। সর্বাসব ক্ষয় করে এখন আমি বিশুদ্ধ, সুনির্মল।</p>
<p><a class='ref karu-bh' id='karu-bh49' href='#karu-bh49'>Karu-bh 49</a>বুদ্ধের উপদেশ আমি পালন করেছি। বুদ্ধের শাসনে আমি কৃতকার্য হয়েছি। আমার কাঁধ থেকে দুঃখভার নেমে গিয়েছে। আমার ভবনেত্রি তৃষ্ণা সমূলে বিনষ্ট হয়েছে।</p>
<p><a class='ref karu-bh' id='karu-bh50' href='#karu-bh50'>Karu-bh 50</a>যেই উদ্দেশ্য নিয়ে আমি গৃহত্যাগ করে অনাগারিক প্রব্রজ্যা গ্রহণ করেছি, আমার সেই উদ্দেশ্য সফল হয়েছে। আমার সর্ববিধ সংযোজন ক্ষয় হয়েছে।</p>
<p><a class='ref karu-bh' id='karu-bh51' href='#karu-bh51'>Karu-bh 51</a>বুদ্ধশ্রেষ্ঠের শাসনে অর্থ, ধর্ম, নিরুক্তি, প্রতিভাণ এই চার প্রতিসম্ভিদায় আমার জ্ঞান অত্যন্ত বিমল, বিশুদ্ধ।</p>
<p><a class='ref karu-bh' id='karu-bh52' href='#karu-bh52'>Karu-bh 52</a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh53' href='#karu-bh53'>Karu-bh 53</a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh54' href='#karu-bh54'>Karu-bh 54</a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই কুণ্ডলকেশা ভিক্ষুণী এই গাথাগুলো ভাষণ করেছিলেন।</p>
<p class='endsutta'>[কুণ্ডলকেশা থেরী অপদান প্রথম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>
