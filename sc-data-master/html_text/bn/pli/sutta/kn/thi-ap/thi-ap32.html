<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap32' lang='bn'>
<header>
<ul>
<li class='division'>থেরী-অপদান</li>
<li class='division'>৪. ক্ষত্রিয়া বর্গ</li>
</ul>
<h1>২. চুরাশি হাজার ভিক্ষুণী অপদান</h1>
</header>
<p><a class='ref karu-bh' id='karu-bh13' href='#karu-bh13'>Karu-bh 13</a>হে মহামুনি, আপনার শাসনে ব্রাহ্মণকুলে জন্ম নেওয়া সুকোমল হস্ত-পদসম্পন্না চুরাশি হাজার কন্যা আছে।</p>
<p><a class='ref karu-bh' id='karu-bh14' href='#karu-bh14'>Karu-bh 14</a>হে মহামুনি, আপনার শাসনে বৈশ্য-শূদ্রকুলে জন্ম নেওয়া কন্যা, দেবতা, নাগ ও কিন্নর-চার দ্বীপের বহু কন্যা আছে।</p>
<p><a class='ref karu-bh' id='karu-bh15' href='#karu-bh15'>Karu-bh 15</a>তন্মধ্যে কিছু আছে যারা সর্বদর্শী বুদ্ধের কাছে প্রব্রজিত হয়েছেন। আর দেবতা, কিন্নর ও নাগেরা ভবিষ্যতে নির্বাণ লাভ করবে।</p>
<p><a class='ref karu-bh' id='karu-bh16' href='#karu-bh16'>Karu-bh 16</a>তারা সর্ববিধ যশকীর্তি ও ভোগসম্পত্তি ভোগ করে আপনার প্রতি শ্রদ্ধান্বিত হওয়ার ফলে ভবিষ্যতে নির্বাণ উপলব্ধি করবে।</p>
<p><a class='ref karu-bh' id='karu-bh17' href='#karu-bh17'>Karu-bh 17</a>হে মহাবীর, আমরা ব্রাহ্মণকুলে জন্ম নেওয়া ব্রাহ্মণ কন্যা। চক্ষুষ্মান, আমরা আপনার পায়ে বন্দনা নিবেদন করছি।</p>
<p><a class='ref karu-bh' id='karu-bh18' href='#karu-bh18'>Karu-bh 18</a>আমাদের সমস্ত ভব ক্ষয় হয়েছে। দুঃখের মূল তৃষ্ণা ধ্বংস হয়েছে। অনুশয়গুলো সমুচ্ছিন্ন হয়েছে এবং পুণ্যসংস্কার ক্ষয় হয়েছে।</p>
<p><a class='ref karu-bh' id='karu-bh19' href='#karu-bh19'>Karu-bh 19</a>আমরা সবাই সমাধিগোচরা ও সমাপত্তিলাভী। আমরা সব সময় ধ্যান ও ধর্মরতিতে অবস্থান করব।</p>
<p><a class='ref karu-bh' id='karu-bh20' href='#karu-bh20'>Karu-bh 20</a>আমরা ভবনেত্রি তৃষ্ণা, অবিদ্যা ও সংস্কার ক্ষয় করেছি। হে নায়ক, অনুমতি দিন, আমরা সুদুর্দশ নির্বাণে গমন করব।</p>
<p><a class='ref karu-bh' id='karu-bh21' href='#karu-bh21'>Karu-bh 21</a>ভগবান বললেন, তোমরা আমার বহু উপকারিণী, দীর্ঘদিন শীল-সমাধি অনুশীলন করেছ। সকলের সংশয় দূর করেই তোমরা সবাই নির্বাণে গমন কর।</p>
<p><a class='ref karu-bh' id='karu-bh22' href='#karu-bh22'>Karu-bh 22</a>অতঃপর তারা মুনিশ্রেষ্ঠ বুদ্ধের পায়ে বন্দনা করে নানা প্রকার অলৌকিক ঋদ্ধি দেখাতে লাগলেন। কেউ আলো, কেউ অন্ধকার দেখালেন।</p>
<p><a class='ref karu-bh' id='karu-bh23' href='#karu-bh23'>Karu-bh 23</a>তারা চন্দ্র, সূর্য, সাগর, সিনেরু পর্বত, নানান জিনিসপত্র ও পারিজাতপুষ্প দেখালেন।</p>
<p><a class='ref karu-bh' id='karu-bh24' href='#karu-bh24'>Karu-bh 24</a>তাদের কেউ কেউ ঋদ্ধিযোগে তাবতিংস, যাম, তুষিত, নির্মাণরতি ও পরনির্মিত-বশবর্তী দেবলোকে মহেশ্বর দেবতাদের দেখালেন।</p>
<p><a class='ref karu-bh' id='karu-bh25' href='#karu-bh25'>Karu-bh 25</a>কেউ কেউ ব্রহ্মা ও তাদের মহার্ঘ চঙ্ক্রমণশালা দেখালেন। কেউ কেউ ব্রহ্মবর্ণ ধারণ করে শূন্যে বসে ধর্মদেশনা করলেন।</p>
<p><a class='ref karu-bh' id='karu-bh26' href='#karu-bh26'>Karu-bh 26</a>তারা নানা প্রকারে শাস্তাকে ঋদ্ধি দেখালেন, নিজেদের সমস্ত শক্তি প্রদর্শন করলেন। শেষে শাস্তার পায়ে বন্দনা নিবেদন করলেন।</p>
<p><a class='ref karu-bh' id='karu-bh27-28' href='#karu-bh27-28'>Karu-bh 27-28</a>হে মহামুনি, আমরা বিবিধ ঋদ্ধি, দিব্যকান, পরচিত্ত-বিজানন-জ্ঞান ও পূর্বনিবাসানুস্মৃতি-জ্ঞান লাভ করেছি। আমাদের দিব্যচোখ অত্যন্ত বিশুদ্ধ। আমাদের সর্বাসব পরিক্ষীণ হয়েছে। এখন আর আমাদের পুনর্জন্ম নেই।</p>
<p><a class='ref karu-bh' id='karu-bh29' href='#karu-bh29'>Karu-bh 29</a>হে মহাবীর, আপনার কাছে এসে আমাদের অর্থ, ধর্ম, নিরুক্তি ও প্রতিভাণ এই চার প্রতিসম্ভিদায় জ্ঞান উৎপন্ন হয়েছে।</p>
<p><a class='ref karu-bh' id='karu-bh30' href='#karu-bh30'>Karu-bh 30</a>আপনার সঙ্গে যে আমাদের দেখা-সাক্ষাৎ হবে তা পূর্ব পূর্ব লোকনাথ বুদ্ধগণ বলে দিয়েছিলেন। হে মহামুনি, একমাত্র আপনার জন্যেই আমরা বহু পুণ্যকর্ম করেছি।</p>
<p><a class='ref karu-bh' id='karu-bh31' href='#karu-bh31'>Karu-bh 31</a>হে মুনি, আমাদের কৃত কুশলকর্ম স্মরণ করুন। হে মহাবীর, একমাত্র আপনার জন্যেই আমরা পুণ্য সঞ্চয় করেছি।</p>
<p><a class='ref karu-bh' id='karu-bh32' href='#karu-bh32'>Karu-bh 32</a>আজ থেকে লক্ষকল্প আগে পদুমুত্তর মহামুনি উৎপন্ন হয়েছিলেন। সম্বুদ্ধের কুলাবাস ছিল হংসবতী নগরে।</p>
<p><a class='ref karu-bh' id='karu-bh33' href='#karu-bh33'>Karu-bh 33</a>হংসবতী নগরদ্বারের সামনে দিয়ে এক নদী সদা প্রবাহিত হতো। সেই নদীটির পার পর্যন্ত পানিতে পূর্ণ থাকায় ভিক্ষুরা পরপারে যেতে পারছিলেন না।</p>
<p><a class='ref karu-bh' id='karu-bh34' href='#karu-bh34'>Karu-bh 34</a>এক দিন গেল, দুদিন, তিন দিন গেল, তারপর সপ্তাহ, মাস, এমনকি চার মাস পরও নদীটি পানিতে পূর্ণ থাকায় তারা পরপারে যেতে পারছিলেন না।</p>
<p><a class='ref karu-bh' id='karu-bh35' href='#karu-bh35'>Karu-bh 35</a>তখন সেখানে সত্তসার নামক এক জটিল বসবাস করত। ভিক্ষুগণ নদীটি পার হয়ে পরপারে যেতে পারছেন না দেখে তিনি সেখানে একটি সেতু নির্মাণ করে দিয়েছিলেন।</p>
<p><a class='ref karu-bh' id='karu-bh36' href='#karu-bh36'>Karu-bh 36</a>প্রায় লক্ষ টাকা ব্যয় করে তিনি সেই সেতুটি নির্মাণ করে দিয়েছিলেন। তারপর পরপারে সংঘের উদ্দেশ্যে একটি বিহার নির্মাণ করিয়েছিলেন।</p>
<p><a class='ref karu-bh' id='karu-bh37' href='#karu-bh37'>Karu-bh 37</a>তার সেতু ও বিহার নির্মাণকালে বহু স্ত্রী-পুরুষ ও উচ্চ-নীচকুল তাকে সাহায্য করেছিল।</p>
<p><a class='ref karu-bh' id='karu-bh38' href='#karu-bh38'>Karu-bh 38</a>সেই নগর ও জনপদে আমরাসহ অন্য লোকেরা যারা বিপ্রসন্নমনে সেতু ও বিহার নির্মাণে সাহায্য করেছিল তারা সবাই তার ধর্মের উত্তরাধিকারী হয়েছিল।</p>
<p><a class='ref karu-bh' id='karu-bh39' href='#karu-bh39'>Karu-bh 39</a>বহু স্ত্রী-পুরুষ, বালক-বালিকা সবাই সেতু ও বিহারের জন্যে বালি ছিটিয়েছিল।</p>
<p><a class='ref karu-bh' id='karu-bh40' href='#karu-bh40'>Karu-bh 40</a>তারা রাস্তা ঝাঁট দিয়ে, কলাগাছ ও পূর্ণঘটে ধ্বজা টাঙিয়ে, ধূপ, চূর্ণ ও মালা তৈরি করে শাস্তার উদ্দেশে নিবেদন করেছিল।</p>
<p><a class='ref karu-bh' id='karu-bh41' href='#karu-bh41'>Karu-bh 41</a>তারপর আমরা সবাই সেতু ও বিহার নির্মাণ করে, বিনায়ক বুদ্ধকে নিমন্ত্রণ করে, মহাদান দিয়ে পরম সম্বোধি প্রার্থনা করেছিলাম।</p>
<p><a class='ref karu-bh' id='karu-bh42' href='#karu-bh42'>Karu-bh 42</a>তারপর সকল প্রাণীর উদ্ধারকারী, মহামুনি, মহাবীর পদুমুত্তর বুদ্ধ জটিলের প্রার্থনা অনুমোদন করেছিলেন।</p>
<p><a class='ref karu-bh' id='karu-bh43' href='#karu-bh43'>Karu-bh 43</a>আজ থেকে লক্ষকল্প পরে ভদ্রকল্পে সে জন্ম নেবে। ভবভবান্তরে বহু সুখসম্পত্তি ভোগ করে বোধিজ্ঞান লাভ করবে।</p>
<p><a class='ref karu-bh' id='karu-bh44' href='#karu-bh44'>Karu-bh 44</a>পুণ্যকর্মে অংশগ্রহণকারী সবাই দীর্ঘকাল পরে ভবিষ্যতে একত্রে একই সময়ে জন্ম নেবে।</p>
<p><a class='ref karu-bh' id='karu-bh45' href='#karu-bh45'>Karu-bh 45</a>সেই কর্মের ফলে ও প্রার্থনাবলে তোমাদের জন্যে এক দেবভবন উৎপন্ন হবে। সেই দেবভবনে তারা সবাই আপনার পরিচারিকা ছিল।</p>
<p><a class='ref karu-bh' id='karu-bh46' href='#karu-bh46'>Karu-bh 46</a>অসংখ্য দিব্যসুখ ও মনুষ্যসুখ ভোগ করে ভবভবান্তরে বিচরণকালে আমরা সবাই আপনারই সেবা-পরিচর্যা করেছিলাম।</p>
<p><a class='ref karu-bh' id='karu-bh47' href='#karu-bh47'>Karu-bh 47</a>অহো, আজ থেকে লক্ষকল্প আগে আমরা সুকর্ম সম্পাদন করেছিলাম! তার ফলে আমরা জন্মজন্মান্তরে মনুষ্য ও দেবলোকে সুখুমাল হয়ে জন্মেছিলাম।</p>
<p><a class='ref karu-bh' id='karu-bh48' href='#karu-bh48'>Karu-bh 48</a>সেই সুকৃত কর্মের ফলে আমরা সবাই সর্বত্র ও সব সময় রূপ, ভোগ, যশ, কীর্তি ও সৎকার লাভ করেছিলাম।</p>
<p><a class='ref karu-bh' id='karu-bh49' href='#karu-bh49'>Karu-bh 49</a>এই শেষ জন্মে আমরা সবাই ব্রাহ্মণকুলে জন্মেছি। শাক্যপুত্রের নিবাসে আমরা সবাই সুকোমল হস্ত-পদসম্পন্না হয়েছি।</p>
<p><a class='ref karu-bh' id='karu-bh50' href='#karu-bh50'>Karu-bh 50</a>হে মহামুনি, আমরা সব সময় অনলংকৃত ও অসজ্জিত পৃথিবীর দেখা পাই না। আমরা কখনো উঁচু-নিচু, গর্তযুক্ত, কর্দমাক্ত, দুর্গন্ধযুক্ত ভূমি দেখতে পাই না।</p>
<p><a class='ref karu-bh' id='karu-bh51' href='#karu-bh51'>Karu-bh 51</a>আমরা গৃহে থাকাকালীনও সদা সর্বদা আমাদের সৎকার-সম্মান করা হতো। এটি আমাদের পূর্বকৃত কর্মেরই ফল।</p>
<p><a class='ref karu-bh' id='karu-bh52' href='#karu-bh52'>Karu-bh 52</a>গৃহত্যাগ করে আমরা অনাগারিক প্রব্রজ্যা গ্রহণ করেছি। এখন আমরা সংসারসাগর পাড়ি দিয়ে সম্পূর্ণ বীতরাগ হয়েছি।</p>
<p><a class='ref karu-bh' id='karu-bh53' href='#karu-bh53'>Karu-bh 53</a>লোকজন আমাদের সব সময় হাজারো চীবর, পিণ্ডপাত, শয্যাসন ও ওষুধপথ্য দান করে থাকে।</p>
<p><a class='ref karu-bh' id='karu-bh54' href='#karu-bh54'>Karu-bh 54</a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh55' href='#karu-bh55'>Karu-bh 55</a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh56' href='#karu-bh56'>Karu-bh 56</a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই চুরাশি হাজার ব্রাহ্মণকন্যা ভিক্ষুণী ভগবানের সামনে এই গাথাগুলো ভাষণ করেছিলেন।</p>
<p class='endsutta'>[চুরাশি হাজার ভিক্ষুণী অপদান দ্বিতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>
