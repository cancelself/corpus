<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap34' lang='bn'>
<header>
<ul>
<li class='division'>থেরী-অপদান</li>
<li class='division'>৪. ক্ষত্রিয়া বর্গ</li>
</ul>
<h1>৪. সিঙ্গালমাতা থেরী অপদান</h1>
</header>
<p><a class='ref karu-bh' id='karu-bh82' href='#karu-bh82'>Karu-bh 82</a>আজ থেকে লক্ষকল্প আগে সর্ববিধ ধর্মে বিশেষ পারদর্শী নায়ক পদুমুত্তর জিন উৎপন্ন হয়েছিলেন।</p>
<p><a class='ref karu-bh' id='karu-bh83' href='#karu-bh83'>Karu-bh 83</a>তখন আমি হংসবতী নগরে নানাবিধ রত্নসমন্বিত, সমৃদ্ধ ও ধনাঢ্য এক অমাত্য পরিবারে জন্মেছিলাম।</p>
<p><a class='ref karu-bh' id='karu-bh84' href='#karu-bh84'>Karu-bh 84</a>পিতার সঙ্গে ধর্মসভায় গিয়ে মহাজনতার সামনে বুদ্ধের ধর্মকথা শুনে আমি অনাগারিক প্রব্রজ্যা গ্রহণ করেছিলাম।</p>
<p><a class='ref karu-bh' id='karu-bh85' href='#karu-bh85'>Karu-bh 85</a>প্রব্রজ্যা গ্রহণের পর আমি কায়িক পাপকর্ম বর্জন করেছিলাম। সেই সঙ্গে বাচনিক দুশ্চরিত বর্জন করে জীবিকা পরিশুদ্ধ করেছিলাম।</p>
<p><a class='ref karu-bh' id='karu-bh86' href='#karu-bh86'>Karu-bh 86</a>তখন আমি বুদ্ধ, ধর্ম ও সংঘের প্রতি প্রসন্না, তীব্র গারবী, সদ্ধর্ম শ্রবণে নিয়োজিতা ও বুদ্ধদর্শনাকাঙ্ক্ষী।</p>
<p><a class='ref karu-bh' id='karu-bh87' href='#karu-bh87'>Karu-bh 87</a>একদিন বুদ্ধ এক ভিক্ষুণীকে শ্রদ্ধাবিমুক্তাদের মধ্যে শ্রেষ্ঠ বলছেন শুনে আমি সেই শ্রেষ্ঠপদ প্রার্থনা করে শীল-সমাধি-প্রজ্ঞা এই ত্রিবিধ শিক্ষা পূরণ করেছিলাম।</p>
<p><a class='ref karu-bh' id='karu-bh88-89' href='#karu-bh88-89'>Karu-bh 88-89</a>তখন করুণাঘন সুগত আমাকে বললেন, তথাগতের প্রতি যার শ্রদ্ধা অচলা ও সুপ্রতিষ্ঠিত; যার শীল কল্যাণকর, আর্যকান্ত ও প্রশংসিত এবং সংঘের প্রতি যার ঋজুভূত নির্মল প্রসন্নতা আছে, আর যা-ই হোক তাকে অন্তত দরিদ্র বলা যায় না। তার জীবন পুরোপুরি সার্থক।</p>
<p><a class='ref karu-bh' id='karu-bh90' href='#karu-bh90'>Karu-bh 90</a>তাই মেধাবী ব্যক্তিরা বুদ্ধানুশাসন স্মরণ করে শ্রদ্ধা, প্রসাদকর ধর্মদর্শনে নিয়েজিত হও।</p>
<p><a class='ref karu-bh' id='karu-bh91' href='#karu-bh91'>Karu-bh 91</a>তা শুনে আমি ভীষণ আনন্দিত হয়েছিলাম এবং আমার প্রার্থনা বিষয়ে জিজ্ঞেস করেছিলাম। তার উত্তরে বিনায়ক বুদ্ধ বলেছিলেন, তুমি বুদ্ধের প্রতি প্রসন্না, কল্যাণযুক্তা, তোমার প্রার্থনা পূরণ হবে।</p>
<p><a class='ref karu-bh' id='karu-bh92' href='#karu-bh92'>Karu-bh 92</a>আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে উৎপন্ন হবেন।</p>
<p><a class='ref karu-bh' id='karu-bh93' href='#karu-bh93'>Karu-bh 93</a>তাঁর ধর্মে তুমি ধর্মৌরসজাত উত্তরাধিকারী সিঙ্গালকের মাতা নামে শাস্তাশ্রাবিকা হবে।</p>
<p><a class='ref karu-bh' id='karu-bh94' href='#karu-bh94'>Karu-bh 94</a>তা শুনে আমি ভীষণ খুশি হয়েছিলাম। তারপর থেকে আমি মৈত্রীচিত্তে আজীবন নায়ক জিনকে প্রতিপত্তি ধর্মের মাধ্যমে সেবা-পরিচর্যা করেছিলাম।</p>
<p><a class='ref karu-bh' id='karu-bh95' href='#karu-bh95'>Karu-bh 95</a>সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্মেছিলাম।</p>
<p><a class='ref karu-bh' id='karu-bh96' href='#karu-bh96'>Karu-bh 96</a>এই শেষ জন্মে আমি রাজগৃহের এক সম্ভ্রান্ত মহাধনাঢ্য শ্রেষ্ঠীকুলে জন্মেছি।</p>
<p><a class='ref karu-bh' id='karu-bh97' href='#karu-bh97'>Karu-bh 97</a>আমার পুত্র সিঙ্গালক মিথ্যাদৃষ্টিসম্পন্ন হয়ে মিথ্যাপথে গিয়ে ষড়দিক পূজায় নিয়োজিত হয়েছিল।</p>
<p><a class='ref karu-bh' id='karu-bh98' href='#karu-bh98'>Karu-bh 98</a>একদিন আমার পুত্র সিঙ্গালক এক এক করে ষড়দিক নমস্কার করছিল। এমন সময় বিনায়ক বুদ্ধ নগরে পিণ্ডচারণের জন্যে বের হয়েছিলেন।</p>
<p><a class='ref karu-bh' id='karu-bh99' href='#karu-bh99'>Karu-bh 99</a>তাকে ধর্মদেশনা করায় দুই কোটি নরনারীর ধর্মজ্ঞান উৎপন্ন হয়েছিল।</p>
<p><a class='ref karu-bh' id='karu-bh100' href='#karu-bh100'>Karu-bh 100</a>তখন আমি সেই পরিষদে গিয়ে সুগতের ধর্মকথা শুনে স্রোতাপত্তিফল লাভ করেছিলাম এবং অনাগারিক প্রব্রজ্যা গ্রহণ করেছিলাম।</p>
<p><a class='ref karu-bh' id='karu-bh101' href='#karu-bh101'>Karu-bh 101</a>মুহূর্তের মধ্যেই আমার পূর্বপ্রার্থিত বুদ্ধদর্শনেচ্ছার কথা মনে পড়েছিল। সেটি ভাবনা করেই আমি সঙ্গে সঙ্গে অর্হত্ত্ব লাভ করেছিলাম।</p>
<p><a class='ref karu-bh' id='karu-bh102' href='#karu-bh102'>Karu-bh 102</a>আমি সব সময় বুদ্ধকে দেখার জন্যে যেতাম। বুদ্ধের দৃষ্টিনন্দন রূপলাবণ্য দেখে দেখে আমার কখনো তৃপ্তি হতো না।</p>
<p><a class='ref karu-bh' id='karu-bh103' href='#karu-bh103'>Karu-bh 103</a>আমি সর্ববিধ পারমী-সমন্বিত সুন্দর চক্ষুবিশিষ্ট, অনিন্দ্য সুন্দর রূপলাবণ্যময় বুদ্ধকে এত করে দেখা সত্ত্বেও অতৃপ্তি নিয়ে বসবাস করে থাকি।</p>
<p><a class='ref karu-bh' id='karu-bh104' href='#karu-bh104'>Karu-bh 104</a>আমার এই গুণে তুষ্ট হয়ে বুদ্ধ আমাকে এই বলে শ্রেষ্ঠপদে বসালেন, শ্রদ্ধাবিমুক্তাদের মধ্যে সিঙ্গালকের মাতাই শ্রেষ্ঠ।</p>
<p><a class='ref karu-bh' id='karu-bh105-106' href='#karu-bh105-106'>Karu-bh 105-106</a>আমি বিবিধ ঋদ্ধি, দিব্যকান, পরচিত্ত-বিজানন-জ্ঞান ও পূর্বনিবাসানুস্মৃতি-জ্ঞান লাভ করেছি। আমার দিব্যচোখ অত্যন্ত বিশুদ্ধ। আমার সর্ববিধ আসব পরিক্ষীণ হয়েছে। এখন আর আমার পুনর্জন্ম নেই।</p>
<p><a class='ref karu-bh' id='karu-bh107' href='#karu-bh107'>Karu-bh 107</a>হে মহাবীর, আপনার কাছে এসে অর্থ, ধর্ম, নিরুক্তি, প্রতিভাণ এই চার প্রতিসম্ভিদায় আমার জ্ঞান উৎপন্ন হয়েছে।</p>
<p><a class='ref karu-bh' id='karu-bh108' href='#karu-bh108'>Karu-bh 108</a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh109' href='#karu-bh109'>Karu-bh 109</a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh110' href='#karu-bh110'>Karu-bh 110</a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই সিঙ্গালমাতা ভিক্ষুণী এই গাথাগুলো ভাষণ করেছিলেন।</p>
<p class='endsutta'>[সিঙ্গালমাতা থেরী অপদান চতুর্থ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>
