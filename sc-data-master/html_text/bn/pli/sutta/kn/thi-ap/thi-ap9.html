<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap9' lang='bn'>
<header>
<ul>
<li class='division'>থেরী-অপদান</li>
<li class='division'>১. সুমেধা বর্গ</li>
</ul>
<h1>৯. পঞ্চদীপিকা থেরী অপদান</h1>
</header>
<p><a class='ref karu-bh' id='karu-bh91' href='#karu-bh91'>Karu-bh 91</a>হংসবতী নগরে তখন আমি ছিলাম এক বিচরণকারিণী। আমি এক বিহার থেকে অন্য বিহারে কুশলপুণ্য লাভের আশায় বিচরণ করতাম।</p>
<p><a class='ref karu-bh' id='karu-bh92' href='#karu-bh92'>Karu-bh 92</a>একসময় এক কৃষ্ণপক্ষের দিনে উত্তম বোধিবৃক্ষকে দেখতে পেয়েছিলাম। তাতে প্রসন্নচিত্ত হয়ে আমি বোধিবৃক্ষের গোড়ায় বসেছিলাম।</p>
<p><a class='ref karu-bh' id='karu-bh93' href='#karu-bh93'>Karu-bh 93</a>সেই সময় আমি চিত্তে গৌরব উৎপন্ন করে, নতশিরে, কৃতাঞ্জলিপুটে আনন্দ প্রকাশ করে এরূপ চিন্তা করেছিলাম :</p>
<p><a class='ref karu-bh' id='karu-bh94' href='#karu-bh94'>Karu-bh 94</a>সত্য যদি বুদ্ধ অমিত গুণধর হন এবং জগতে অদ্বিতীয় ব্যক্তি হন, তবে আমাকে (এই মুহূর্তে) অলৌকিক শক্তি প্রদর্শন করুন। এই বোধিবৃক্ষটিকে আলোকিত করুন।</p>
<p><a class='ref karu-bh' id='karu-bh95' href='#karu-bh95'>Karu-bh 95</a>এই চিন্তা করার পর পরই সমস্ত বোধিবৃক্ষটি আলোয় ঝলমল করে উঠেছিল এবং সম্পূর্ণ স্বর্ণময় হয়ে সর্বদিকে বিরোচিত হয়েছিল।</p>
<p><a class='ref karu-bh' id='karu-bh96' href='#karu-bh96'>Karu-bh 96</a>আমি সেই বোধিবৃক্ষের গোড়ায় সাত দিন পর্যন্ত বসেছিলাম। সপ্তম দিনে আমি প্রদীপপূজা করেছিলাম।</p>
<p><a class='ref karu-bh' id='karu-bh97' href='#karu-bh97'>Karu-bh 97</a>আমি বুদ্ধাসনের চারপাশে পাঁচটি প্রদীপ জ্বালিয়ে দিয়েছিলাম। সূর্যোদয়েরর আগ পর্যন্ত আমার সেই প্রদীপগুলো জ্বলেছিল।</p>
<p><a class='ref karu-bh' id='karu-bh98' href='#karu-bh98'>Karu-bh 98</a>সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্মেছিলাম।</p>
<p><a class='ref karu-bh' id='karu-bh99' href='#karu-bh99'>Karu-bh 99</a>সেখানে আমার ষাট যোজন দীর্ঘ ও ত্রিশ যোজন প্রস্থ সুনির্মিত স্বর্গীয় প্রাসাদটিকে ‘পঞ্চদীপ’ বলা হতো।</p>
<p><a class='ref karu-bh' id='karu-bh100' href='#karu-bh100'>Karu-bh 100</a>আমার দেবভবনের চারপাশে সব সময় অসংখ্য প্রদীপ জ্বলে থাকত। তখন আমার সমগ্র দেবভবনটি দীপালোকে উদ্ভাসিত হতো।</p>
<p><a class='ref karu-bh' id='karu-bh101' href='#karu-bh101'>Karu-bh 101</a>আমি পূর্বাভিমুখী হয়ে বসে দেখতে চাইলেই উপরে, নিচে এবং অনুকোণে-সবকিছুই দুচোখে পরিস্কার দেখতে পেতাম।</p>
<p><a class='ref karu-bh' id='karu-bh102' href='#karu-bh102'>Karu-bh 102</a>আমি পাহাড়-পর্বত, বৃক্ষরাজিসহ সুগতি-দুর্গতির যতদূর পর্যন্ত দেখতে চাইতাম ততদূর পরিস্কার দেখতে পেতাম। আমার দৃষ্টিপথে কোনো কিছুই বাধা হয়ে দাঁড়াত না।</p>
<p><a class='ref karu-bh' id='karu-bh103' href='#karu-bh103'>Karu-bh 103</a>আমি আশিবার আশিজন দেবরাজের মহিষী হয়েছিলাম। শতবার শতজন চক্রবর্তী রাজার মহিষী হয়েছিলাম।</p>
<p><a class='ref karu-bh' id='karu-bh104' href='#karu-bh104'>Karu-bh 104</a>আমি দেবলোকে অথবা মনুষ্যলোকে যেখানেই জন্মগ্রহণ করি না কেন, আমাকে ঘিরে লক্ষ প্রদীপ জ্বলে থাকত।</p>
<p><a class='ref karu-bh' id='karu-bh105' href='#karu-bh105'>Karu-bh 105</a>দেবলোক হতে চ্যুত হয়ে আমি মাতৃগর্ভে জন্মেছিলাম। মাতৃগর্ভে থাকাকালেও আমার চক্ষুদ্বয় নিমীলিত হতো না।</p>
<p><a class='ref karu-bh' id='karu-bh106' href='#karu-bh106'>Karu-bh 106</a>পুণ্যকর্ম-সমন্বিত হওয়ায় আমার সুতিকাগৃহে সব সময় লক্ষ প্রদীপ জ্বলত। এটি আমার পঞ্চপ্রদীপ দানেরই ফল।</p>
<p><a class='ref karu-bh' id='karu-bh107' href='#karu-bh107'>Karu-bh 107</a>আজ এই শেষ জন্মে এসেও আমি আমার মনকে নিজের বশে এনেছি। আমি অজর, অমর, শীতিভূত নির্বাণ স্পর্শ (লাভ) করেছি।</p>
<p><a class='ref karu-bh' id='karu-bh108' href='#karu-bh108'>Karu-bh 108</a>আমি জন্মের মাত্র সাত বৎসর বয়সে অর্হত্ত্ব লাভ করেছি। গৌতম বুদ্ধ আমার গুণের কথা জেনে আমাকে উপসম্পদা দিয়েছেন।</p>
<p><a class='ref karu-bh' id='karu-bh109' href='#karu-bh109'>Karu-bh 109</a>বৃক্ষমূলে, প্রাসাদে, গুহায় অথবা শূন্যাগারে বসবাসের সময়ও আমার চারপাশে পাঁচটি প্রদীপ জ্বলে থাকে।</p>
<p><a class='ref karu-bh' id='karu-bh110' href='#karu-bh110'>Karu-bh 110</a>আমার দিব্যচোখ বিশুদ্ধ। আমি সমাধিকুশল ও অভিজ্ঞালাভী। এটি আমার পঞ্চ প্রদীপ দানেরই ফল।</p>
<p><a class='ref karu-bh' id='karu-bh111' href='#karu-bh111'>Karu-bh 111</a>আমার সমস্ত কৃত্য সম্পন্ন হয়েছে। আমি কৃতকার্য ও অনাসক্ত। হে চক্ষুষ্মান মহাবীর, আপনার পায়ে পঞ্চদীপিকা বন্দনা নিবেদন করছে।</p>
<p><a class='ref karu-bh' id='karu-bh112' href='#karu-bh112'>Karu-bh 112</a>আজ থেকে লক্ষকল্প আগে আমি যেই প্রদীপ দান করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার পঞ্চপ্রদীপ দানেরই ফল।</p>
<p><a class='ref karu-bh' id='karu-bh113' href='#karu-bh113'>Karu-bh 113</a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh114' href='#karu-bh114'>Karu-bh 114</a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh115' href='#karu-bh115'>Karu-bh 115</a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই পঞ্চদীপিকা ভিক্ষুণী এই গাথাগুলো ভাষণ করেছিলেন।</p>
<p class='endsutta'>[পঞ্চদীপিকা থেরী অপদান নবম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>
