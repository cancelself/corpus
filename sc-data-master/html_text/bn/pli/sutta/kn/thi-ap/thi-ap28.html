<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap28' lang='bn'>
<header>
<ul>
<li class='division'>থেরী-অপদান</li>
<li class='division'>৩. কুণ্ডলকেশী বর্গ</li>
</ul>
<h1>৮. যশোধরা থেরী অপদান</h1>
</header>
<p><a class='ref karu-bh' id='karu-bh314' href='#karu-bh314'>Karu-bh 314</a>একসময় নরনায়ক বুদ্ধ সমৃদ্ধ ও রমণীয় রাজগৃহে নগরের পর্বত কন্দরে বাস করছিলেন।</p>
<p><a class='ref karu-bh' id='karu-bh315' href='#karu-bh315'>Karu-bh 315</a>সেই নগরের ভিক্ষুণীনিবাসে বাস করার সময় যশোধরা ভিক্ষুণীর মনে এরূপ চিন্তার উদয় হয়েছিল :</p>
<p><a class='ref karu-bh' id='karu-bh316-318' href='#karu-bh316-318'>Karu-bh 316-318</a>শুদ্ধোদন মহারাজ, মহাপ্রজাপতি গৌতমী, অভিজ্ঞালাভী মহাথেরগণ, মহাঋদ্ধিমতি থেরীবৃন্দা সবাই লোকনাথ বুদ্ধের জীবতাবস্থায় দীপশিখার ন্যায় পরম শান্তিপদ নির্বাণপ্রাপ্ত হয়েছেন। ‘আমিও সেই শান্তিপদ নির্বাণে গমন করব’ এই ভেবে নিজের আয়ু আরও কতদিন আছে তা দেখতে লাগলেন। তিনি দেখতে পেলেন যে, আজই তার আয়ুষ্কাল শেষ।</p>
<p><a class='ref karu-bh' id='karu-bh319-320' href='#karu-bh319-320'>Karu-bh 319-320</a>তারপর তিনি পাত্র-চীবর নিয়ে নিজ আশ্রম হতে বের হয়ে পাঁচশত ভিক্ষুণী-পরিবেষ্টিত হয়ে মহাঋদ্ধিমান, মহাপ্রাজ্ঞ সম্বুদ্ধের কাছে উপস্থিত হয়েছিলেন। সম্বুদ্ধকে অভিবাদন করে শাস্তার একপার্শ্বে বসে এই কথা নিবেদন করেছিলেন :</p>
<p><a class='ref karu-bh' id='karu-bh321' href='#karu-bh321'>Karu-bh 321</a>হে মহামুনি, আমার বয়স এখন আটাত্তর বৎসর। জীবনের একদম শেষ প্রান্তে উপনীত। এই পর্বত-কন্দরে এসে আমি আপনাকে অবগত করছি।</p>
<p><a class='ref karu-bh' id='karu-bh322' href='#karu-bh322'>Karu-bh 322</a>আমার বয়স এখন পরিপক্ব। আমার জীবনের সামান্য মাত্র অবশিষ্ট আছে। এখন আমি আপনাদের ত্যাগ করে চলে যাব। আমার শরণ আমি নিজেই করে নিয়েছি।</p>
<p><a class='ref karu-bh' id='karu-bh323' href='#karu-bh323'>Karu-bh 323</a>এখন আমার জীবনের একদম শেষ সময়। মরণ আমাকে গ্রাস করে ফেলবে। হে মহাবীর, আজ রাতেই আমি পরিনির্বাণ লাভ করব।</p>
<p><a class='ref karu-bh' id='karu-bh324' href='#karu-bh324'>Karu-bh 324</a>হে মহামুনি, যেখানে জন্ম, জরা, ব্যাধি, মৃত্যু কোনোটিই নেই, সেই অজর, অমর, অসংস্কৃত নির্বাণে গমন করব।</p>
<p><a class='ref karu-bh' id='karu-bh325' href='#karu-bh325'>Karu-bh 325</a>শাস্তার সামনে বসে থাকা সমগ্র পরিষদের কাছে কোনো অপরাধ করে থাকলে আপনারা মহামুনির সামনেই আমায় ক্ষমা করুন।</p>
<p><a class='ref karu-bh' id='karu-bh326' href='#karu-bh326'>Karu-bh 326</a>সংসারে বিচরণ করে আমি যদি আপনার কাছে কোনো অপরাধ করে থাকি, হে মহাবীর, আমার সেই কৃত অপরাধ অকপটে স্বীকার করছি। আপনি আমায় ক্ষমা করুন।</p>
<p><a class='ref karu-bh' id='karu-bh327-328' href='#karu-bh327-328'>Karu-bh 327-328</a>তার কথা শুনে মুনিন্দ্র বুদ্ধ এই কথা তাকে বলেছিলেন, ‘নির্বাণগামিনীকে এর চাইতে বেশি কী আর বলব? তুমি আমার উপদেশ পালনকারিণী, তুমি ঋদ্ধি প্রদর্শন কর। এই পরিষদের সমস্ত সন্দেহ দূর কর।</p>
<p><a class='ref karu-bh' id='karu-bh329' href='#karu-bh329'>Karu-bh 329</a>মুনিন্দ্র বুদ্ধের কথা শুনে যশোধরা ভিক্ষুণী মুনিন্দ্র বুদ্ধকে বন্দনা করে এই কথা নিবেদন করেছিলেন :</p>
<p><a class='ref karu-bh' id='karu-bh330' href='#karu-bh330'>Karu-bh 330</a>হে বীর, আমার নাম যশোধরা। আমি আপনার গৃহীকালীন ভার্যা। আমার জন্ম শাক্যকুলে। আমি একজন সর্বাঙ্গ পরিপূর্ণা স্ত্রী।</p>
<p><a class='ref karu-bh' id='karu-bh331' href='#karu-bh331'>Karu-bh 331</a>হে বীর, গৃহীকালীন আমিই ছিয়ানব্বই লক্ষ নারীর মধ্যে সবচেয়ে প্রমুখা ও শ্রেষ্ঠা ছিলাম।</p>
<p><a class='ref karu-bh' id='karu-bh332' href='#karu-bh332'>Karu-bh 332</a>আমি ছিলাম ভীষণ রূপবতী, গুণবতী, যুবতি ও প্রিয়া। লোকেরা সবাই আমাকে দেবতার ন্যায় সম্মান করত।</p>
<p><a class='ref karu-bh' id='karu-bh333' href='#karu-bh333'>Karu-bh 333</a>শাক্যপুত্রের নিবাসে আমিই ছিলাম লক্ষ কন্যার মধ্যে প্রমুখা ও সমসুখ-দুঃখের অধিকারী দেবতাতুল্য নন্দন।</p>
<p><a class='ref karu-bh' id='karu-bh334' href='#karu-bh334'>Karu-bh 334</a>কামধাতু অতিক্রম করে তারা রূপধাতুতে স্থিত হয়েছে। একমাত্র লোকনায়ক বুদ্ধব্যতীত অন্য কেউ তার রূপের তুল্য ছিল না।</p>
<p><a class='ref karu-bh' id='karu-bh335' href='#karu-bh335'>Karu-bh 335</a>সম্বুদ্ধকে অভিবাদন করে তিনি শাস্তাকে ঋদ্ধি দেখালেন, বহু ধরনের মহান সব ঋদ্ধি দেখালেন।</p>
<p><a class='ref karu-bh' id='karu-bh336-338' href='#karu-bh336-338'>Karu-bh 336-338</a>দেহকে চক্রবালের সমান করলেন। মাথাটি রাখলেন উত্তরকুরুতে। উভয় পাখা দুটি দ্বীপে আর শরীরটি রাখলেন জমু্বদ্বীপে। দক্ষিণের সরোবরে রাখলেন পুচ্ছ, আর পত্রপল্লবে সুশোভিত ডালাপাল, চন্দ্র-সূর্যরূপ দুটি চোখকে মেরুপর্বতের ওপর রাখলেন। চক্রবালগিরিকে করলেন মুখতুণ্ড তথা ঠোঁট আর সমূলক জম্বুবৃক্ষকে ব্যজনী বানিয়ে বাতাস করতে করতে লোকনায়ক বুদ্ধের কাছে গিয়ে বন্দনা করলেন।</p>
<p><a class='ref karu-bh' id='karu-bh339' href='#karu-bh339'>Karu-bh 339</a>অনুরূপভাবে তিনি কখনো হস্তীবর্ণ, কখনো পর্বত, সাগর, চন্দ্র, সূর্য, মেরু ও শক্রবর্ণ ধারণ করে ঋদ্ধি দেখালেন।</p>
<p><a class='ref karu-bh' id='karu-bh340' href='#karu-bh340'>Karu-bh 340</a>হে বীর, আমি যশোধরা। হে চক্ষুষ্মান, আমি আপনার পায়ে বন্দনা নিবেদন করছি। তারপর তিনি হাজার লোকধাতুকে পদ্মফুল দিয়ে ছেয়ে ফেললেন।</p>
<p><a class='ref karu-bh' id='karu-bh341' href='#karu-bh341'>Karu-bh 341</a>নিজে ব্রহ্মবর্ণ ধারণ করে শূন্যে ধর্মদেশনা করলেন। তারপর আরও বললেন, হে বীর, আমি যশোধরা। হে চক্ষুষ্মান, আমি আপনার পায়ে বন্দনা নিবেদন করছি।</p>
<p><a class='ref karu-bh' id='karu-bh342-343' href='#karu-bh342-343'>Karu-bh 342-343</a>হে মহামুনি, আমি বিবিধ ঋদ্ধি, দিব্যকান, পরচিত্ত-বিজানন-জ্ঞান ও পূর্বনিবাসানুস্মৃতি-জ্ঞান লাভ করেছি। আমার দিব্যচোখ অত্যন্ত বিশুদ্ধ। সর্বাসব ক্ষয় করে এখন আমি বিশুদ্ধ, সুনির্মল। এখন আমার আর পুনর্জন্ম নেই।</p>
<p><a class='ref karu-bh' id='karu-bh344' href='#karu-bh344'>Karu-bh 344</a>হে মহাবীর, অর্থ, ধর্ম, নিরুক্তি ও প্রতিভাণ এই চার প্রতিসম্ভিদায় আমার জ্ঞান উৎপন্ন হয়েছে, একমাত্র আপনার কাছে এসেই।</p>
<p><a class='ref karu-bh' id='karu-bh345' href='#karu-bh345'>Karu-bh 345</a>পূর্ব পূর্ব লোকনাথ বুদ্ধগণ আপনার সঙ্গে আমার সম্পর্কের কথা বলে দিয়েছিলেন। হে মহামুনি, একমাত্র আপনার উদ্দেশেই আমি বহু পুণ্যকর্ম করেছি।</p>
<p><a class='ref karu-bh' id='karu-bh346' href='#karu-bh346'>Karu-bh 346</a>হে মুনি, আমি যেই পুণ্য সঞ্চয় করেছি, সেই কুশলপুণ্য স্মরণ করুন। হে মহাবীর, একমাত্র আপনার উদ্দেশেই আমি পুণ্য সঞ্চয় করেছি।</p>
<p><a class='ref karu-bh' id='karu-bh347' href='#karu-bh347'>Karu-bh 347</a>অযোগ্য স্থান বর্জন করে আমি বহু অনাচার তথা অন্যায় কাজ ত্যাগ করেছি। হে মহাবীর, একমাত্র আপনার উদ্দেশেই আমি বহুবার জীবন পর্যন্ত ত্যাগ করেছি।</p>
<p><a class='ref karu-bh' id='karu-bh348' href='#karu-bh348'>Karu-bh 348</a>বহু কোটি হাজারবার আপনি আমায় স্ত্রীর আসনে বসিয়েছেন। তাতে আমি কখনো অখুশি হইনি। হে মহামুনি, তা একমাত্র আপনার জন্যেই।</p>
<p><a class='ref karu-bh' id='karu-bh349' href='#karu-bh349'>Karu-bh 349</a>বহু কোটি হাজারবার আপনি আমায় উপকার করেছিলেন। তাতে আমি কখনো অখুশি হইনি। হে মহামুনি, তা একমাত্র আপনার জন্যেই।</p>
<p><a class='ref karu-bh' id='karu-bh350' href='#karu-bh350'>Karu-bh 350</a>বহু কোটি হাজারবার আপনি আমায় ভোজন দিয়েছিলেন। আমি তাতে কখনো অখুশি হইনি। হে মহামুনি, তা একমাত্র আপনার জন্যেই।</p>
<p><a class='ref karu-bh' id='karu-bh351' href='#karu-bh351'>Karu-bh 351</a>আমি বহু কোটি হাজারবার জীবন ত্যাগ করেছিলাম। ‘ভয় থেকে মুক্ত করব’ এই আশায় আমি জীবন পর্যন্ত দান করেছি।</p>
<p><a class='ref karu-bh' id='karu-bh352' href='#karu-bh352'>Karu-bh 352</a>অঙ্গভূষণ, অলংকার ও নানা প্রকার বস্ত্র আমি কখনো লুকানোর চেষ্টা করিনি। হে মহামুনি, তা একমাত্র আপনার জন্যেই।</p>
<p><a class='ref karu-bh' id='karu-bh353' href='#karu-bh353'>Karu-bh 353</a>হে মহামুনি, আমি অসংখ্য হস্তী, অশ্ব, গরু, দাস-দাসী ও পরিচারিকা ত্যাগ করেছি, তা একমাত্র আপনার জন্যেই।</p>
<p><a class='ref karu-bh' id='karu-bh355' href='#karu-bh355'>Karu-bh 355</a>আমি যখনই ভেবেছি যে ‘আমি যাচকদের দান করব’ কখনো নিজেকে মনঃক্ষুন্ন হতে দেখিনি। তাই আমি উত্তম দান দিয়েছি।</p>
<p><a class='ref karu-bh' id='karu-bh356' href='#karu-bh356'>Karu-bh 356</a>হে মহাবীর, সংসারে বিচরণকালে আমি নানাবিধ দুঃখ (হাসিমুখে) মেনে নিয়েছি, আর তা একমাত্র আপনার জন্যেই।</p>
<p><a class='ref karu-bh' id='karu-bh357' href='#karu-bh357'>Karu-bh 357</a>হে মহামুনি, আমি সুখে আত্মহারা হইনি, দুঃখে দুর্মনা হইনি। সর্বত্রই আমি পরীক্ষার সম্মুখীন হয়েছি। আর তা একমাত্র আপনার জন্যেই হয়েছি।</p>
<p><a class='ref karu-bh' id='karu-bh358' href='#karu-bh358'>Karu-bh 358</a>সম্বুদ্ধ যেই ধর্ম আবিস্কার করেছেন, হে মহামুনি, আমিও সেই পথে হেঁটে সুখ-দুঃখ ভোগ করে পরম বোধি লাভ করেছি।</p>
<p><a class='ref karu-bh' id='karu-bh359' href='#karu-bh359'>Karu-bh 359</a>আমি বহুবার দেব, ব্রহ্মা, লোকনায়ক গৌতম সম্বুদ্ধ ও অন্যান্য লোকনাথ বুদ্ধগণের সাক্ষাৎ পেয়েছি।</p>
<p><a class='ref karu-bh' id='karu-bh360' href='#karu-bh360'>Karu-bh 360</a>হে মহামুনি, একমাত্র আপনার জন্যেই আমি বহুবার পুণ্যকর্ম করেছি। বুদ্ধধর্ম গবেষণা করতে গিয়ে আমি বহুবার আপনার পরিচারিকা হয়েছি।</p>
<p><a class='ref karu-bh' id='karu-bh361' href='#karu-bh361'>Karu-bh 361</a>আজ থেকে লক্ষাধিক চার অসংখ্যেয় কল্প আগে পৃথিবীতে লোকনায়ক মহাবীর দীপংকর বুদ্ধ উৎপন্ন হয়েছিলেন।</p>
<p><a class='ref karu-bh' id='karu-bh362' href='#karu-bh362'>Karu-bh 362</a>একসময় এক প্রত্যন্ত দেশে তথাগত নিমন্ত্রিত হলে পরে তার আগমনের রাস্তাটি বহু মানুষ মিলে খুশি মনে পরিস্কার করছিল।</p>
<p><a class='ref karu-bh' id='karu-bh363' href='#karu-bh363'>Karu-bh 363</a>সেই সময় সুমেধ নামক এক ব্রাহ্মণ ছিলেন। তিনি সর্বদর্শী বুদ্ধের আগমন রাস্তাটি ঋদ্ধিযোগে ঠিক করে দিয়েছিলেন।</p>
<p><a class='ref karu-bh' id='karu-bh364' href='#karu-bh364'>Karu-bh 364</a>সেই সময় আমি এক ব্রাহ্মণকন্যা ছিলাম। আমার নাম ছিল সুমিত্তা। আমি সেই জনসমাগমে গিয়েছিলাম।</p>
<p><a class='ref karu-bh' id='karu-bh365' href='#karu-bh365'>Karu-bh 365</a>আমি শাস্তাকে পূজা করার জন্যে হাতে আটটি উৎপলপুষ্প নিয়ে বিশাল জনতার মধ্যে এক মহানুভব ঋষিকে দেখতে পেয়েছিলাম।</p>
<p><a class='ref karu-bh' id='karu-bh366' href='#karu-bh366'>Karu-bh 366</a>এমন চিরানুগত, দয়াময়, অতি মনোহর ঋষিকে দেখে তখন আমার মনে হয়েছিল যে, ‘আমার জীবন সফল’।</p>
<p><a class='ref karu-bh' id='karu-bh367' href='#karu-bh367'>Karu-bh 367</a>তখন সেই ঋষির প্রচেষ্টা সফল হতে দেখেছিলাম। পূর্বকৃত কর্ম-প্রভাবে আমার চিত্ত সম্বুদ্ধের প্রতিও প্রসন্ন ছিল।</p>
<p><a class='ref karu-bh' id='karu-bh368' href='#karu-bh368'>Karu-bh 368</a>তার চেয়ে আরও বেশি মহৎপ্রাণ ঋষির প্রতি প্রসন্নচিত্ত হয়েছিলাম। আমি তাকে দান দেওয়ার মতো কিছুই দেখতে পাইনি। তাই আমি (মনে মনে ভাবলাম) ঋষিকে সেই ফুলগুলোই দান করব।</p>
<p><a class='ref karu-bh' id='karu-bh369' href='#karu-bh369'>Karu-bh 369</a>হে মহান ঋষি, এই পাঁচটি ফুল আপনার হোক, আর এই তিনটি আমার হোক। হে মহান ঋষি, বোধিজ্ঞান লাভের সময়ও তদ্রুপ ফল হোক।</p>
<p class='endsection'>[চতুর্থ ভাণবার সমাপ্ত]</p>
<p><a class='ref karu-bh' id='karu-bh370' href='#karu-bh370'>Karu-bh 370</a>ঋষি সেই ফুলগুলো নেওয়ার পর তখন মহাযশস্বী বুদ্ধ আসছিলেন। মহাঋষি তখন বিপুল জনতার সামনে বোধিজ্ঞান লাভের জন্যে সেই ফুলগুলো দিয়ে পূজা করেছিলেন।</p>
<p><a class='ref karu-bh' id='karu-bh371' href='#karu-bh371'>Karu-bh 371</a>মহামুনি, মহাবীর দীপংকর বুদ্ধ বিশাল জনতার মধ্যে মহৎপ্রাণ ঋষিকে দেখে বর্ণনা করেছিলেন।</p>
<p><a class='ref karu-bh' id='karu-bh372' href='#karu-bh372'>Karu-bh 372</a>আজ থেকে অপরিমেয় কল্প আগে মহামুনি দীপংকর বুদ্ধ আমার কর্ম সম্বন্ধে বলেছিলেন।</p>
<p><a class='ref karu-bh' id='karu-bh373' href='#karu-bh373'>Karu-bh 373</a>হে মহাঋষি, এই কৃতকর্মের প্রভাবে একমাত্র তোমার জন্যেই সে সমচিত্তসম্পন্না, সমকর্মা, সমকারিণী ও প্রিয়া হবে।</p>
<p><a class='ref karu-bh' id='karu-bh374' href='#karu-bh374'>Karu-bh 374</a>তোমার ধর্মে সে সুদর্শনা, সুপ্রিয়া, মনোজ্ঞা, প্রিয়বাদিনী, ঋদ্ধিমতি উত্তরাধিকারী হয়ে অবস্থান করবে।</p>
<p><a class='ref karu-bh' id='karu-bh375' href='#karu-bh375'>Karu-bh 375</a>পোষ্য যেমন প্রভুর জিনিসপত্রগুলো রক্ষা করে থাকে, তদ্রুপ এই মেয়েটিও নিজ কুশলধর্মগুলো রক্ষা করবে।</p>
<p><a class='ref karu-bh' id='karu-bh376' href='#karu-bh376'>Karu-bh 376</a>সেই কুশলধর্মগুলো তাকে অনুকম্পা করবে। সে পারমী পূরণ করবে, আর সিংহের ন্যায় পিঞ্জর ভেদ করে বোধিজ্ঞান লাভ করবে।</p>
<p><a class='ref karu-bh' id='karu-bh377' href='#karu-bh377'>Karu-bh 377</a>আজ থেকে অপরিমেয় কল্প আগে বুদ্ধ আমার সম্পর্কে যে কথাগুলো বলেছিলেন, আমি তাঁর কথা অনুমোদন করেছিলাম, আর সেভাবেই জীবন যাপন করেছিলাম।</p>
<p><a class='ref karu-bh' id='karu-bh378' href='#karu-bh378'>Karu-bh 378</a>সেই সুকৃত কর্মের প্রতি আমি প্রসন্নচিত্ত হয়েছিলাম, আর দেবমনুষ্যলোকে অসংখ্যবার জন্মেছিলাম।</p>
<p><a class='ref karu-bh' id='karu-bh379' href='#karu-bh379'>Karu-bh 379</a>দেবমনুষ্যলোকে বহু সুখ-দুঃখ ভোগ করে এই শেষ জন্মে আমি শাক্যকুলে জন্মেছি।</p>
<p><a class='ref karu-bh' id='karu-bh380' href='#karu-bh380'>Karu-bh 380</a>আমি অত্যন্ত, রূপবতী, ভোগবতী, যশবতী, শীলবতী, সর্বাঙ্গ পরিপূর্ণা ও কুলসমূহে সম্মানার্হ হয়েছি।</p>
<p><a class='ref karu-bh' id='karu-bh381' href='#karu-bh381'>Karu-bh 381</a>লাভ, সৎকার, খ্যাতি প্রভৃতি অষ্ট লোকধর্ম বিষয়ে আমার মনে কোনো দুঃখ বা খেদ নেই। আমি অকুতোভয় হয়েই বসবাস করি।</p>
<p><a class='ref karu-bh' id='karu-bh382' href='#karu-bh382'>Karu-bh 382</a>তখন রাজন্তঃপুরে ভগবান বুদ্ধ এভাবেই বলেছেন। বীর বুদ্ধ ক্ষত্রিয়দের নগরে উপকার বিষয়ে নির্দেশ দিয়েছেন।</p>
<p><a class='ref karu-bh' id='karu-bh383-399' href='#karu-bh383-399'>Karu-bh 383-399</a>যে সকল নারী সুখে-দুঃখে ভীষণ উপকারী, অর্থবাদী ও অনুকম্পাপরায়ণা এবং পাঁচশত কোটি ও নয়শত কোটি দেবাতিদেব বুদ্ধকে আমি মহাদান দিয়েছিলাম। হে ধর্মরাজ, আমার কৃতকর্ম সম্পর্কে শুনুন। আমি এগার শত কোটি ও বারো কোটি দেবাতিদেব বুদ্ধকে মহাদান দিয়েছিলাম। হে ধর্মরাজ, আমার কৃতকর্ম সম্বন্ধে শুনুন। আমি বিশ শত কোটি ও ত্রিশশত কোটি দেবাতিদেব বুদ্ধকে মহাদান দিয়েছিলাম। হে ধর্মরাজ, আমার কৃতকর্ম সম্বন্ধে শুনুন। আমি চল্লিশ শতকোটি ও পঞ্চাশ শতকোটি দেবাতিদেব বুদ্ধকে মহাদান দিয়েছিলাম। হে ধর্মরাজ, আমার কৃতকর্ম সম্বন্ধে শুনুন। আমি ষাট শতকোটি ও সত্তর শতকোটি দেবাতিদেব বুদ্ধকে মহাদান দিয়েছিলাম। হে ধর্মরাজ, আমার কৃতকর্ম সম্বন্ধে শুনুন। আমি আশিশত কোটি ও নব্বইশত কোটি দেবাতিদেব বুদ্ধকে মহাদান দিয়েছিলাম। হে ধর্মরাজ, আমার কৃতকর্ম সম্বন্ধে শুনুন। আমি লক্ষকোটি লোকাগ্রনায়ক দেবাতিদেব বুদ্ধকে মহাদান দিয়েছিলাম। হে ধর্মরাজ, আমার কৃতকর্ম সম্বন্ধে শুনুন। আমি অন্য নয় হাজার কোটি লোকনায়ক দেবাতিদেব বুদ্ধকে মহাদান দিয়েছিলাম। হে ধর্মরাজ, আমার কৃতকর্ম সম্বন্ধে শুনুন। আমি লক্ষকোটি ও পঁচাশি মহর্ষি বুদ্ধকে ও পঁচাশি শত কোটি ও সাঁইত্রিশ কোটি দেবাতিদেব বুদ্ধকে মহাদান দিয়েছিলাম। হে ধর্মরাজ, আমার কৃতকর্ম সম্বন্ধে শুনুন। আমি এই আট অষ্টক কোটি বীতরাগ পচ্চেক বুদ্ধ ও অসংখ্য ক্ষীণাসব, বীতরাগ বুদ্ধশ্রাবককে মহাদান দিয়েছিলাম। হে ধর্মরাজ, আমার সেই মহান কৃতকর্ম সম্বন্ধে শুনুন।</p>
<p><a class='ref karu-bh' id='karu-bh400' href='#karu-bh400'>Karu-bh 400</a>এভাবে সদা ধর্মাচরণকারীরাই ইহ-পরলোকে সুখলাভ করে থাকে।</p>
<p><a class='ref karu-bh' id='karu-bh401' href='#karu-bh401'>Karu-bh 401</a>তাই সুষ্ঠুভাবে ধর্মাচরণ করো, দুশ্চরিত কর্ম করিও না। কারণ, ধর্মচারীই ইহ-পরলোকে সুখ লাভ করে থাকে।</p>
<p><a class='ref karu-bh' id='karu-bh402' href='#karu-bh402'>Karu-bh 402</a>আমি সংসারের প্রতি বীততৃষ্ণ হয়ে অনাগারিক প্রব্রজ্যা গ্রহণ করেছিলাম। আমি একদম শূন্য হাতে হাজার পরিজন পরিবেষ্টিত হয়ে প্রব্রজ্যা গ্রহণ করেছিলাম।</p>
<p><a class='ref karu-bh' id='karu-bh403' href='#karu-bh403'>Karu-bh 403</a>গৃহত্যাগ করে আমি অনাগারিক প্রব্রজ্যা গ্রহণ করেছিলাম। অর্ধমাসের মধ্যেই আমি চতুরার্যসত্য জ্ঞান লাভ করেছিলাম।</p>
<p><a class='ref karu-bh' id='karu-bh404' href='#karu-bh404'>Karu-bh 404</a>বহু মানুষ সাগরের ঢেউয়ের মতো চীবর, পিণ্ডপাত, শয্যাসন, ওষুধ-পথ্যাদি আমাকে দান করে থাকে।</p>
<p><a class='ref karu-bh' id='karu-bh405' href='#karu-bh405'>Karu-bh 405</a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh406' href='#karu-bh406'>Karu-bh 406</a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh407' href='#karu-bh407'>Karu-bh 407</a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh408' href='#karu-bh408'>Karu-bh 408</a>এভাবে বহু দুঃখ ও সম্পত্তি ভোগ করে আজ আমি বিশুদ্ধভাবে উপনীত হয়েছি। এখন আমি সর্ববিধ সম্পত্তি লাভ করেছি।</p>
<p><a class='ref karu-bh' id='karu-bh409' href='#karu-bh409'>Karu-bh 409</a>পুণ্য লাভের জন্য মহর্ষি বুদ্ধকে যারা দান দিয়ে থাকে, সেটি তাদের অসংস্কৃত নির্বাণপদ লাভের সহায় হয়।</p>
<p><a class='ref karu-bh' id='karu-bh410' href='#karu-bh410'>Karu-bh 410</a>এখন আমার অতীত, অনাগত বা বর্তমান পরিক্ষীণ হয়েছে। আমার সমস্ত কর্ম ক্ষীণ হয়েছে। হে চক্ষুষ্মান, আমি আপনার পায়ে বন্দনা নিবেদন করছি।</p>
<p>ঠিক এভাবেই যশোধরা ভিক্ষুণী ভগবানের সামনে এই গাথাগুলো ভাষণ করেছিলেন।</p>
<p class='endsutta'>[যশোধরা থেরী অপদান অষ্টম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>
