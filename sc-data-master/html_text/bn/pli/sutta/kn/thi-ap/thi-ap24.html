<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap24' lang='bn'>
<header>
<ul>
<li class='division'>থেরী-অপদান</li>
<li class='division'>৩. কুণ্ডলকেশী বর্গ</li>
</ul>
<h1>৪. সকুলা থেরী অপদান</h1>
</header>
<p><a class='ref karu-bh' id='karu-bh131' href='#karu-bh131'>Karu-bh 131</a>আজ থেকে লক্ষকল্প আগে সর্ববিধ ধর্মে বিশেষ পারদর্শী, নায়ক, পদুমুত্তর জিন উৎপন্ন হয়েছিলেন।</p>
<p><a class='ref karu-bh' id='karu-bh132-136' href='#karu-bh132-136'>Karu-bh 132-136</a>তিনি সকল সত্ত্বের পরম হিতৈষী, অর্থ-হিতকামী, পুরুষশ্রেষ্ঠ, যশস্বী, শ্রীমান, কীর্তিমান জিন, সর্বলোকের দ্বারা পূজিত, বিশ্ববিশ্রুত, বিচিকিৎসা-উত্তীর্ণ, সম্পূর্ণ সন্দেহমুক্ত, পরিপূর্ণ মনস্কাম, পরম সম্বোধিপ্রাপ্ত, অনুৎপন্ন মার্গের উৎপন্নকারী নরোত্তম, অব্যাখ্যাতের ব্যাখ্যাকারী, অসঞ্জাতের সঞ্জাতকারী, মার্গজ্ঞ, মার্গবিদ, মার্গদেশক, নরশ্রেষ্ঠ, মার্গকুশল শাস্তা ও শ্রেষ্ঠ সারথী।</p>
<p><a class='ref karu-bh' id='karu-bh137' href='#karu-bh137'>Karu-bh 137</a>মহাকারুণিক নায়ক শাস্তা তখন কামপঙ্কে নিমগ্ন প্রাণীদের উদ্ধারের তরে ধর্মদেশনা করতেন।</p>
<p><a class='ref karu-bh' id='karu-bh138' href='#karu-bh138'>Karu-bh 138</a>তখন আমি হংসবতী নগরে এক রাজকন্যা হয়ে জন্মেছিলাম। আমি ছিলাম ভীষণ রূপবতী, ধনী, দয়ামতি ও পরমা সুন্দরী।</p>
<p><a class='ref karu-bh' id='karu-bh139' href='#karu-bh139'>Karu-bh 139</a>আমি তখন মহারাজ আনন্দের পরমা সুন্দরী কন্যা। আর পদুমুত্তর বুদ্ধের বৈমাত্রেয়া বোন।</p>
<p><a class='ref karu-bh' id='karu-bh140' href='#karu-bh140'>Karu-bh 140</a>একদিন আমি অন্য রাজকন্যাদের সঙ্গে সর্বালংকারে ভূষিতা হয়ে মহাবীর বুদ্ধের কাছে গিয়ে ধর্মদেশনা শুনেছিলাম।</p>
<p><a class='ref karu-bh' id='karu-bh141' href='#karu-bh141'>Karu-bh 141</a>তখন তিনি পরিষদের মধ্যে এক দিব্যচোখধারিনী ভিক্ষুণীর ভূয়সী প্রশংসা করছিলেন এবং সেই ভিক্ষুণীকে শ্রেষ্ঠপদে বসিয়েছিলেন।</p>
<p><a class='ref karu-bh' id='karu-bh142' href='#karu-bh142'>Karu-bh 142</a>তা শুনে আমি ভীষণ খুশি হয়েছিলাম। তারপর শাস্তা সম্বুদ্ধকে দান দিয়ে পূজা করে সেই শ্রেষ্ঠপদ প্রার্থনা করেছিলাম।</p>
<p><a class='ref karu-bh' id='karu-bh143' href='#karu-bh143'>Karu-bh 143</a>তখন শাস্তা আমাকে বলেছিলেন, নন্দে, তোমার প্রার্থনা সফল হবে। তুমি যে প্রদীপ দান করেছ, তাতে তার ফল একদম সুনিশ্চিত।</p>
<p><a class='ref karu-bh' id='karu-bh144' href='#karu-bh144'>Karu-bh 144</a>আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে উৎপন্ন হবেন।</p>
<p><a class='ref karu-bh' id='karu-bh145' href='#karu-bh145'>Karu-bh 145</a>তাঁর ধর্মে তুমি ধর্মৌরসজাত উত্তরাধিকারী সকুলা নাম্নী শাস্তাশ্রাবিকা হবে।</p>
<p><a class='ref karu-bh' id='karu-bh146' href='#karu-bh146'>Karu-bh 146</a>সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্ম নিয়েছিলাম।</p>
<p><a class='ref karu-bh' id='karu-bh147' href='#karu-bh147'>Karu-bh 147</a>এই ভদ্রকল্পে ব্রহ্মবন্ধু, মহাযশস্বী, কস্সপ বুদ্ধ উৎপন্ন হয়েছিলেন।</p>
<p><a class='ref karu-bh' id='karu-bh148' href='#karu-bh148'>Karu-bh 148</a>তখন আমি এক একাচারিণী পরিব্রাজিকা ছিলাম। ভিক্ষার জন্যে বিচরণ করে আমি মাত্র কিছু তেল পেয়েছিলাম।</p>
<p><a class='ref karu-bh' id='karu-bh149' href='#karu-bh149'>Karu-bh 149</a>সেই তেল দিয়ে প্রদীপ জ্বালিয়ে অতীব প্রসন্নমনে দ্বিপদশ্রেষ্ঠ বুদ্ধের চৈত্যকে পূজা করেছিলাম।</p>
<p><a class='ref karu-bh' id='karu-bh150' href='#karu-bh150'>Karu-bh 150</a>সেই সুকৃত কর্মের ফলে ও প্রার্থনাবলে আমি মনুষ্যদেহ ত্যাগ করে তাবতিংস দেবলোকে জন্ম নিয়েছিলাম।</p>
<p><a class='ref karu-bh' id='karu-bh151' href='#karu-bh151'>Karu-bh 151</a>সেই কর্মের ফলে আমি যেখানেই জন্মগ্রহণ করি না কেন, সর্বত্রই বড় বড় প্রদীপ প্রজ্জ্বলিত থাকত।</p>
<p><a class='ref karu-bh' id='karu-bh152' href='#karu-bh152'>Karu-bh 152</a>আমি পাহাড়-পর্বত ভেদ করে দিক-বিদিক যেদিকে ইচ্ছা করতাম সেদিকে অনায়াসে দেখতে পেতাম। এটি আমার প্রদীপ দানেরই ফল।</p>
<p><a class='ref karu-bh' id='karu-bh153' href='#karu-bh153'>Karu-bh 153</a>জন্মে জন্মে আমি বিশুদ্ধ চক্ষুর অধিকারী হতাম। আমি যশস্বী হয়ে জ্বল জ্বল করতাম। এটি আমার প্রদীপ দানেরই ফল।</p>
<p><a class='ref karu-bh' id='karu-bh154' href='#karu-bh154'>Karu-bh 154</a>এই শেষ জন্মে আমি এক ব্রাহ্মণ পরিবারে জন্মগ্রহণ করেছি। আমি রাজ-প্রদত্ত প্রভূত ধনধান্য নিয়ে বেশ সুখে দিনাতিপাত করেছি।</p>
<p><a class='ref karu-bh' id='karu-bh155' href='#karu-bh155'>Karu-bh 155</a>একদিন সুগত নগরে প্রবেশ করছিলেন এমন সময় আমি সর্বাঙ্গে অলংকার পরিধান করে জানালার পাশে দাঁড়ালাম।</p>
<p><a class='ref karu-bh' id='karu-bh156' href='#karu-bh156'>Karu-bh 156</a>তখন আমি দেবমনুষ্য-পূজিত, অনুব্যঞ্জনসম্পন্ন, মহাপুরুষ-লক্ষণে ভূষিত জ্যোতির্ময় ও যশস্বী বুদ্ধকে দেখতে পেলাম।</p>
<p><a class='ref karu-bh' id='karu-bh157' href='#karu-bh157'>Karu-bh 157</a>তখন আমি উদগ্রচিত্ত হয়ে প্রব্রজ্যা প্রার্থনা করেছি। আমি প্রব্রজ্যা গ্রহণ করে অচিরেই অর্হত্ত্ব লাভ করেছি।</p>
<p><a class='ref karu-bh' id='karu-bh158-159' href='#karu-bh158-159'>Karu-bh 158-159</a>আমি বিবিধ ঋদ্ধি, দিব্যকান, পরচিত্ত-বিজানন-জ্ঞান ও পূর্বনিবাসানুস্মৃতি-জ্ঞান লাভ করেছি। আমার দিব্যচোখ অত্যন্ত বিশুদ্ধ। সর্বাসব ক্ষয় করে এখন আমি বিশুদ্ধ, সুনির্মল।</p>
<p><a class='ref karu-bh' id='karu-bh160' href='#karu-bh160'>Karu-bh 160</a>আমি বুদ্ধের উপদেশ পালন করেছি। বুদ্ধের শাসনে আমি কৃতকার্য হয়েছি। আমার কাঁধ থেকে দুঃখভার নেমে গিয়েছে। আমার ভবনেত্রি তৃষ্ণা সমূলে বিনষ্ট হয়েছে।</p>
<p><a class='ref karu-bh' id='karu-bh161' href='#karu-bh161'>Karu-bh 161</a>যেই উদ্দেশ্য নিয়ে আমি গৃহত্যাগ করে অনাগারিক প্রব্রজ্যা গ্রহণ করেছি, আমার সেই উদ্দেশ্য সফল হয়েছে। আমার সর্ববিধ সংযোজন ক্ষয় হয়েছে।</p>
<p><a class='ref karu-bh' id='karu-bh162' href='#karu-bh162'>Karu-bh 162</a>তারপর নরোত্তম মহাকারুণিক শাস্তা আমাকে দিব্যচোখধারী ভিক্ষুণীদের মধ্যে শ্রেষ্ঠপদে বসালেন।</p>
<p><a class='ref karu-bh' id='karu-bh163' href='#karu-bh163'>Karu-bh 163</a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh164' href='#karu-bh164'>Karu-bh 164</a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh165' href='#karu-bh165'>Karu-bh 165</a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই সকুলা ভিক্ষুণী এই গাথাগুলো ভাষণ করেছিলেন।</p>
<p class='endsutta'>[সকুলা থেরী অপদান চতুর্থ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>
