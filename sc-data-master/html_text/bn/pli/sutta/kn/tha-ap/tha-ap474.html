<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap474' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪৮. নলমালি বর্গ</li>
</ul>
<h1>২. মণিপূজক স্থবির অপদান</h1>
</header>
<p><a class='ref karu-bh' id='karu-bh8' href='#karu-bh8'>Karu-bh 8</a> সর্ববিধ ধর্মে বিশেষ পারদর্শী জিন পদুমুত্তর সম্বুদ্ধ বিবেকসুখ লাভের ইচ্ছায় সুনীল আকাশপথ দিয়ে যাচ্ছিলেন।</p>
<p><a class='ref karu-bh' id='karu-bh9' href='#karu-bh9'>Karu-bh 9</a> হিমালয়ের অনতিদূরে বিশাল একটি প্রাকৃতিক হ্রদ ছিল। আর সেখানে আমার পুণ্যসম্ভূত বিশাল ভবনটি ছিল।</p>
<p><a class='ref karu-bh' id='karu-bh10' href='#karu-bh10'>Karu-bh 10</a> ভবন হতে বের হয়ে আমি ইন্দ্রশ্রেষ্ঠের ন্যায় উজ্জ্বল ও সূর্যের ন্যায় তেজস্বী লোকনায়ক বুদ্ধকে দেখতে পেয়েছিলাম।</p>
<p><a class='ref karu-bh' id='karu-bh11' href='#karu-bh11'>Karu-bh 11</a> আমি বাগানে কোনো ফুলই দেখতে পেলাম না, যেগুলো দিয়ে লোকনায়ক বুদ্ধকে পূজা করা যায়। তারপর আমি অতীব প্রসন্নচিত্তে শাস্তাকে বন্দনা করেছিলাম।</p>
<p><a class='ref karu-bh' id='karu-bh12' href='#karu-bh12'>Karu-bh 12</a> আমার মাথার মণিটি হাতে নিয়ে আমি লোকনায়ক বুদ্ধকে পূজা করেছিলাম। এই মণিপূজার দ্বারা আমার শুভ ফল হোক!</p>
<p><a class='ref karu-bh' id='karu-bh13' href='#karu-bh13'>Karu-bh 13</a> পরম পূজনীয় লোকবিদ পদুমুত্তর শাস্তা অন্তরীক্ষে দাঁড়িয়ে এই গাথা ভাষণ করেছিলেন :</p>
<p><a class='ref karu-bh' id='karu-bh14' href='#karu-bh14'>Karu-bh 14</a> তোমার সংকল্প পূরণ হোক! তুমি বিপুল সুখের অধিকারী হও! আর এই মণিপূজার দ্বারা মহাযশস্বী হও!</p>
<p><a class='ref karu-bh' id='karu-bh15' href='#karu-bh15'>Karu-bh 15</a> এটি বলার পর বুদ্ধশ্রেষ্ঠ পদুমুত্তর ভগবান যথেচ্ছা চলে গিয়েছিলেন।</p>
<p><a class='ref karu-bh' id='karu-bh16' href='#karu-bh16'>Karu-bh 16</a> আমি দেবলোকে ষাটকল্প দেবরাজত্ব করেছিলাম, বহু শতবার রাজচক্রবর্তী হয়েছিলাম।</p>
<p><a class='ref karu-bh' id='karu-bh17' href='#karu-bh17'>Karu-bh 17</a> দেবলোকে আমি যখন পূর্বকৃত কর্ম স্মরণ করতাম তখন আমার উজ্জ্বল আলোকবর্তিকারূপ মণি উৎপন্ন হতো।</p>
<p><a class='ref karu-bh' id='karu-bh18-19' href='#karu-bh18-19'>Karu-bh 18-19</a> বৈচিত্রময় বস্ত্রধারী, পা হতে মাথা পর্যন্ত মণিকুন্তলধারী, সদাহাস্যময়ী, বিচক্ষণা, সুডৌল নিতম্বের অধিকারী ছিয়াশি হাজার নারী নিত্য আমাকে পরিবেষ্টিত করে থাকত। এটি আমার মণিপূজারই ফল।</p>
<p><a class='ref karu-bh' id='karu-bh20' href='#karu-bh20'>Karu-bh 20</a> আমার জন্য স্বর্ণময়, মণিময় ও লোহিতময় দ্রব্যসামগ্রী তৈরি হতো, আর আমি যখনি চাইতাম তখনি পরিধেয় বস্ত্র পেতাম।</p>
<p><a class='ref karu-bh' id='karu-bh21' href='#karu-bh21'>Karu-bh 21</a> আমি যখনি যেভাবে চাইতাম ঠিক সেভাবেই আমার সংকল্প অনুযায়ী সুন্দর সুন্দর ঘরবাড়ি আর মহার্ঘ শয্যা উৎপন্ন হতো।</p>
<p><a class='ref karu-bh' id='karu-bh22' href='#karu-bh22'>Karu-bh 22</a> মানুষদের জন্য পুণ্যক্ষেত্র ও সকল প্রাণীর জন্য ওষুধ-যারা এমন পুণ্যসম্পত্তি লাভ করে তাদের জন্য এটি পরম লাভ।</p>
<p><a class='ref karu-bh' id='karu-bh23' href='#karu-bh23'>Karu-bh 23</a> অতীতে আমি লোকনায়ক বুদ্ধকে দেখেছিলাম। তাই আমি সুকর্ম করতে পেরেছিলাম। আজ আমি বিনিপাত অপায় হতে সম্পূর্ণ মুক্ত, আর অচলপদ অমৃত নির্বাণলাভী।</p>
<p><a class='ref karu-bh' id='karu-bh24' href='#karu-bh24'>Karu-bh 24</a> আমি দেবলোকে অথবা মনুষ্যলোকে যেখানেই জন্মগ্রহণ করি না কেন, সর্বত্রই কী দিনে কী রাতে সব সময় আলো থাকত।</p>
<p><a class='ref karu-bh' id='karu-bh25' href='#karu-bh25'>Karu-bh 25</a> সেই মণিপূজার ফলে আমি দেবমনুষ্য উভয় সম্পত্তি ভোগ করেছি। আমি জ্ঞানালোকের দেখা পেয়েছি, অচলপদ নির্বাণ লাভ করেছি।</p>
<p><a class='ref karu-bh' id='karu-bh26' href='#karu-bh26'>Karu-bh 26</a> আজ থেকে লক্ষকল্প আগে আমি যেই মণিপূজা করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার মণিপূজারই ফল।</p>
<p><a class='ref karu-bh' id='karu-bh27' href='#karu-bh27'>Karu-bh 27</a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh28' href='#karu-bh28'>Karu-bh 28</a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh29' href='#karu-bh29'>Karu-bh 29</a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান মণিপূজক স্থবির এই গাথাগুলো ভাষণ করেছিলেন।</p>
<p class='endsutta'>[মণিপূজক স্থবির অপদান দ্বিতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
