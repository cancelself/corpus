<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap33' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪. কুণ্ডধান বর্গ</li>
</ul>
<h1>১. কুণ্ডধান স্থবির অপদান</h1>
</header>
<p><a class='ref karu-bh' id='karu-bh1' href='#karu-bh1'>Karu-bh 1</a>সপ্তাহকালব্যাপী নিরোধসমাপত্তি ধ্যানে নিরত স্বয়ম্ভূ অগ্রপুদ্গল বুদ্ধকে আমি অতীব প্রসন্নমনে সেবা করেছিলাম।</p>
<p><a class='ref karu-bh' id='karu-bh2' href='#karu-bh2'>Karu-bh 2</a>ধ্যান হতে উঠেছেন জেনে আমি মহামুনি পদুমুত্তর বুদ্ধকে বড় একটি কলা দান করেছিলাম।</p>
<p><a class='ref karu-bh' id='karu-bh3' href='#karu-bh3'>Karu-bh 3</a>লোকনায়ক মহামুনি সর্বজ্ঞ ভগবান তা গ্রহণ করে আমাকে খুশি করার জন্য পরিভোগ করেছিলেন।</p>
<p><a class='ref karu-bh' id='karu-bh4' href='#karu-bh4'>Karu-bh 4</a>সার্থবাহ অনুত্তর সম্বুদ্ধ আমার দেওয়া কলাটি পরিভোগ করার পর বুদ্ধাসনে বসে এই গাথাগুলো বলেছিলেন :</p>
<p><a class='ref karu-bh' id='karu-bh5' href='#karu-bh5'>Karu-bh 5</a>এই পর্বতকে আশ্রয় করে যেই সমস্ত যক্ষ বাস করছেন এবং অরণ্যে যে সমস্ত ভূমিবাসী ও বৃক্ষবাসী দেবতা বাস করছেন তারা সকলেই আমার কথা মনোযোগ দিয়ে শোন।</p>
<p><a class='ref karu-bh' id='karu-bh6' href='#karu-bh6'>Karu-bh 6</a>পশুরাজ সিংহের ন্যায় বুদ্ধকে যে ব্যক্তি সেবা করেছে এখন আমি তার গুণকীর্তন করব। তোমরা মনোযোগ দিয়ে শোন।</p>
<p><a class='ref karu-bh' id='karu-bh7' href='#karu-bh7'>Karu-bh 7</a>দেবলোকে সে এগারবার দেবরাজ ইন্দ্র হয়ে জন্মগ্রহণ করবে এবং পৃথিবীতে সে চৌত্রিশবার চক্রবর্তী রাজা হবে।</p>
<p><a class='ref karu-bh' id='karu-bh8' href='#karu-bh8'>Karu-bh 8</a>আজ থেকে লক্ষকল্প পরে ওক্কাকুকুলে গৌতম নামক শাস্তা জগতে আবির্ভূত হবেন।</p>
<p><a class='ref karu-bh' id='karu-bh9' href='#karu-bh9'>Karu-bh 9</a>শীলবান, অনাসক্ত অর্হৎ শ্রমণকে মিথ্যা অপবাদ দেওয়া-জনিত পাপকর্মের ফলস্বরূপ সে অযথা বদনামের অধিকারী হবে।</p>
<p><a class='ref karu-bh' id='karu-bh10' href='#karu-bh10'>Karu-bh 10</a>সে গৌতম বুদ্ধের শাসনে ধর্মৌরসজাত উত্তরাধিকারী হবে এবং সে কুণ্ডধান নামক শাস্তাশ্রাবক হবে।</p>
<p>[অতঃপর কুণ্ডধান স্থবির নিজের সম্বন্ধে বললেন]</p>
<p><a class='ref karu-bh' id='karu-bh11' href='#karu-bh11'>Karu-bh 11</a>আমি প্রবিবেকযুক্ত, ধ্যানরত ও ধ্যানী। শাস্তাকে তুষ্ট করে আমি অনাসক্ত হয়েই অবস্থান করি।</p>
<p><a class='ref karu-bh' id='karu-bh12' href='#karu-bh12'>Karu-bh 12</a>শিষ্য-পরিবৃত ভগবান বুদ্ধ ভিক্ষুসংঘকে সম্মুখে রেখে ভিক্ষুসংঘের মাঝে বসে শলাকা গ্রহণের আদেশ দিয়েছিলেন।</p>
<p><a class='ref karu-bh' id='karu-bh13' href='#karu-bh13'>Karu-bh 13</a>আমি চীবর একাংশ করে লোকনায়ক বুদ্ধকে বন্দনা নিবেদনপূর্বক সবার আগে প্রথম শলাকা নিয়েছিলাম।</p>
<p><a class='ref karu-bh' id='karu-bh14' href='#karu-bh14'>Karu-bh 14</a>সেই কর্মের দরুন দশ হাজার লোক কম্পনকারী ভগবান ভিক্ষুসংঘের মাঝে বসে আমাকে শ্রেষ্ঠস্থান দিলেন।</p>
<p><a class='ref karu-bh' id='karu-bh15' href='#karu-bh15'>Karu-bh 15</a>বীর্য আমার অতীব তীক্ষ্ণ এবং অনুত্তর যোগক্ষেম নির্বাণই আমার পরম আরাধ্য। সম্যকসম্বুদ্ধের শাসনে আমি অন্তিম দেহ ধারণ করেছি।</p>
<p><a class='ref karu-bh' id='karu-bh16' href='#karu-bh16'>Karu-bh 16</a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান কুণ্ডধান স্থবির এই গাথাগুলো ভাষণ করেছিলেন।</p>
<p class='endsutta'>[কুণ্ডধান স্থবির অপদান প্রথম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
