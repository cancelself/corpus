<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap23' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৩. সুভূতি বর্গ</li>
</ul>
<h1>১. সুভূতি স্থবির অপদান</h1>
</header>
<p><a class='ref karu-bh' id='karu-bh1' href='#karu-bh1'>Karu-bh 1</a>হিমালয়ের অনতিদূরে নিসভ নামক পর্বতে আমি একটি আশ্রম নির্মাণ করেছিলাম। তাতে বহু পর্ণশালা ছিল।</p>
<p><a class='ref karu-bh' id='karu-bh2' href='#karu-bh2'>Karu-bh 2</a>আমি তখন কোশিয় নামক এক তেজস্বী জটিল সন্ন্যাসী হয়ে একাকী সেই নিসভ পর্বতে বাস করছিলাম।</p>
<p><a class='ref karu-bh' id='karu-bh3' href='#karu-bh3'>Karu-bh 3</a>আমি তখন ফলমূল কিংবা লতাপাতা কোনোটাই ভোজন করতাম না। স্বয়ং-পতিত ফলমূল ও লতাপাতা খেয়েই আমি জীবন ধারণ করতাম।</p>
<p><a class='ref karu-bh' id='karu-bh4' href='#karu-bh4'>Karu-bh 4</a>আমি প্রাণের বিনিময়েও তৃষ্ণাবশে ফলমূলাদি অন্বেষণের সময় আমার সম্যক জীবিকাকে বিনষ্ট হতে দিতাম না। আমার চিত্তকে অল্পেচ্ছুতায় সন্তুষ্ট রাখতাম এবং অযোগ্য অন্বেষণ তথা বৈদ্যকর্ম, দূতকর্ম প্রভৃতি মিথ্যাজীবিকা পরিবর্জন করতাম।</p>
<p><a class='ref karu-bh' id='karu-bh5' href='#karu-bh5'>Karu-bh 5</a>আমার মনে যখনই লোভচিত্ত উৎপন্ন হতো, তখন আমি নিজেই তা পর্যালোচনা করতাম এবং একাগ্রতার দ্বারা তাকে দমন করতাম।</p>
<p><a class='ref karu-bh' id='karu-bh6' href='#karu-bh6'>Karu-bh 6</a>তুমি যদি লোভনীয় বিষয়ে লুব্ধ হও, দোষণীয় বিষয়ে দুষ্ট হও এবং মোহনীয় বিষয়ে মোহগ্রস্ত হও, তাহলে এই অরণ্যবাস হতে চলে যাও। এই বলে নিজেকে নিজে শাসন করতাম।</p>
<p><a class='ref karu-bh' id='karu-bh7' href='#karu-bh7'>Karu-bh 7</a>এই অরণ্যবাস একান্তই বিশুদ্ধ ও নির্মল তাপসদের জন্য। তুমি সেই বিশুদ্ধ জীবনকে দূষিত করো না। যদি তা না পার, তাহলে এই অরণ্যবাস হতে চলে যাও। এই বলে নিজেকে নিজে শাসন করতাম।</p>
<p><a class='ref karu-bh' id='karu-bh8' href='#karu-bh8'>Karu-bh 8</a>সংসারী হলে তুমি পুত্র লাভ করবে। কিন্তু সংসার ও পুত্রলাভ এই উভয়ই যদি তুমি ত্যাগ করতে না পার, তাহলে এই অরণ্যবাস হতে চলে যাও। এই বলে নিজেকে নিজে শাসন করতাম।</p>
<p><a class='ref karu-bh' id='karu-bh9' href='#karu-bh9'>Karu-bh 9</a>শ্মশানে অর্ধদগ্ধ কাষ্ঠখণ্ড যেমন গ্রামে কিংবা অরণ্যে কোনো কাজে আসে না এবং এটি জ্বালানী কাঠের স্বীকৃতি পায় না।</p>
<p><a class='ref karu-bh' id='karu-bh10' href='#karu-bh10'>Karu-bh 10</a>ঠিক তদ্রূপ তুমিও এখন না গৃহী, না সংযত তপস্বী। তাই আজই তুমি এই উভয় হতে মুক্ত হও। যদি তা না পার, তাহলে এই অরণ্যবাস হতে চলে যাও। এই বলে নিজেকে নিজে শাসন করতাম।</p>
<p><a class='ref karu-bh' id='karu-bh11' href='#karu-bh11'>Karu-bh 11</a>তোমার যে এটি আছে, এটা কে জানে? তুমি আমাকে আলস্যপরায়ণ করে শ্রদ্ধাধুরের দিকে নিয়ে যাও কেন?</p>
<p><a class='ref karu-bh' id='karu-bh12' href='#karu-bh12'>Karu-bh 12</a>নাগরিক যেমন অশুচিকে ঘৃণা করে, তদ্রূপ বিজ্ঞ ব্যক্তিগণ তাকে ঘৃণার চক্ষে দেখেন। ঋষিগণ তাকে ঘৃণার চক্ষে দেখেন। ঋষিগণ সব সময় তাকে তিরস্কার করেন।</p>
<p><a class='ref karu-bh' id='karu-bh13' href='#karu-bh13'>Karu-bh 13</a>বিজ্ঞগণ তা অতিক্রম করার উপদেশ দিয়ে থাকেন। তুমি যদি বিজ্ঞ ব্যক্তির সংসর্গ বর্জিত হও, তবে কিভাবে জীবিকা নির্বাহ করবে?</p>
<p><a class='ref karu-bh' id='karu-bh14' href='#karu-bh14'>Karu-bh 14</a>ষাটবর্ষীয় জরাগ্রস্ত বৃদ্ধ মাতঙ্গ হাতিকে যেমন শক্তিশালী তরুণ হাতি দল হতে তাড়িয়ে দেয়।</p>
<p><a class='ref karu-bh' id='karu-bh15' href='#karu-bh15'>Karu-bh 15</a>দলচ্যুত হয়ে সেই বৃদ্ধ মাতঙ্গ হাতি কোথাও সুখ পায় না। দুঃখিত, দুর্মনা হয়ে সে ভীষণভাবে উৎকণ্ঠিত হয়।</p>
<p><a class='ref karu-bh' id='karu-bh16' href='#karu-bh16'>Karu-bh 16</a>ঠিক তদ্রূপ খারাপ কাজ করলে জটিলেরা তোমাকে তাড়িয়ে দেবে। তাদের সংসর্গবর্জিত হয়ে তুমি কোথাও সুখ পাবে না।</p>
<p><a class='ref karu-bh' id='karu-bh17' href='#karu-bh17'>Karu-bh 17</a>তুমি দিবারাত্রি শোকশল্যে বিদ্ধ হতে থাকবে। তখন তুমি দলচ্যুত বৃদ্ধ মাতঙ্গ হাতির ন্যায় পরিতাপে দগ্ধ হবে।</p>
<p><a class='ref karu-bh' id='karu-bh18' href='#karu-bh18'>Karu-bh 18</a>স্বর্ণালংকারে বিভূষিত হয়ে কামাসক্ত ব্যক্তি যেমন কোথাও ধ্যানমগ্ন হতে পারে না, তদ্রূপ তুমিও শীলবিহীন হয়ে কোথাও ধ্যানমগ্ন হতে পারবে না।</p>
<p><a class='ref karu-bh' id='karu-bh19' href='#karu-bh19'>Karu-bh 19</a>গৃহবাস করলেও তুমি কীভাবে জীবিকা নির্বাহ করবে? তোমার কোনো মাটিতে কিংবা পেটিকাতে নিহিত ধর্ম নেই।</p>
<p><a class='ref karu-bh' id='karu-bh20' href='#karu-bh20'>Karu-bh 20</a>নিজে কাজকর্ম করে ও ঘর্মাক্ত দেহে গৃহে থেকে জীবিকা নির্বাহ করবে, কোনো সাধু ব্যক্তিই তাতে রুচি বোধ করে না।</p>
<p><a class='ref karu-bh' id='karu-bh21' href='#karu-bh21'>Karu-bh 21</a>নানা অকুশল চিন্তায় রত ও সংক্লেশযুক্ত মনকে আমি এভাবেই বারণ করে থাকি। নানা ধর্মকথা বলে আমি আমার চিত্তকে পাপ হতে মুক্ত রাখি।</p>
<p><a class='ref karu-bh' id='karu-bh22' href='#karu-bh22'>Karu-bh 22</a>এভাবে আমি অপ্রমত্তবিহারী হয়ে অবস্থান করতে করতে গভীর অরণ্যে ত্রিশ হাজার বৎসর অতিবাহিত করি।</p>
<p><a class='ref karu-bh' id='karu-bh23' href='#karu-bh23'>Karu-bh 23</a>আমাকে এভাবে অপ্রমাদে রত ও পরমার্থ অনুসন্ধানে রত দেখে পদুমুত্তর বুদ্ধ আমার কাছে এসেছিলেন।</p>
<p><a class='ref karu-bh' id='karu-bh24' href='#karu-bh24'>Karu-bh 24</a>অপ্রমেয় ও অনুপম সুবর্ণের অধিকারী অদ্বিতীয় বুদ্ধ তখন আকাশে চঙ্ক্রমণ করেছিলেন।</p>
<p><a class='ref karu-bh' id='karu-bh25' href='#karu-bh25'>Karu-bh 25</a>সুপুষ্পিত শালবৃক্ষের ন্যায় ও আকাশ অভ্যন্তরে বিদ্যুৎ ঝলকের ন্যায় অনন্ত জ্ঞানী বুদ্ধ তখন আকাশে চঙ্ক্রমণ করেছিলেন।</p>
<p><a class='ref karu-bh' id='karu-bh26' href='#karu-bh26'>Karu-bh 26</a>পশুরাজ নির্ভীক সিংহের ন্যায়, গর্বিত হস্তীরাজের ন্যায় ও উৎফুল্ল ব্যাঘ্ররাজের ন্যায় বুদ্ধ তখন আকাশে চঙ্ক্রমণ করেছিলেন।</p>
<p><a class='ref karu-bh' id='karu-bh27' href='#karu-bh27'>Karu-bh 27</a>সুবর্ণ বর্ণাভ ও কাঠের জ্বলন্ত অঙ্গার সদৃশ এবং উজ্জ্বল মুনি সদৃশ বুদ্ধ তথাগত তখন আকাশে চঙ্ক্রমণ করেছিলেন।</p>
<p><a class='ref karu-bh' id='karu-bh28' href='#karu-bh28'>Karu-bh 28</a>বিশুদ্ধ পূর্ণিমার স্নিগ্ধ চাঁদের ন্যায় ও মধ্যাহ্ন সূর্যের ন্যায় সংক্লেশহীন বিশুদ্ধশাসন তথাগত তখন আকাশে চঙ্ক্রমণ করেছিলেন।</p>
<p><a class='ref karu-bh' id='karu-bh29' href='#karu-bh29'>Karu-bh 29</a>আকাশে চঙ্ক্রমণরত জ্যোতিষ্মান বুদ্ধকে দেখে আমি তখন এরূপ চিন্তা করলাম, ‘এই সত্ত্ব কি কোনো দেবতা, নাকি কোনো মানুষ?’</p>
<p><a class='ref karu-bh' id='karu-bh30' href='#karu-bh30'>Karu-bh 30</a>পৃথিবীতে এমন মানুষ তো আমি এখনো দেখিওনি, শুনিওনি। এই সত্ত্ব নিশ্চয় বুদ্ধ বা শাস্তা হবেন।</p>
<p><a class='ref karu-bh' id='karu-bh31' href='#karu-bh31'>Karu-bh 31</a>এভাবে চিন্তা করার পর আমি নিজের চিত্তকে অতিশয় প্রসন্ন করলাম। তখন আমি নানা রকমের ফুল ও গন্ধমাল্য সংগ্রহ করলাম।</p>
<p><a class='ref karu-bh' id='karu-bh32' href='#karu-bh32'>Karu-bh 32</a>বেশ খুশি মনে সুচিত্রিত, অত্যন্ত মনোরম পুষ্পাসন তৈরির পর আমি অগ্রপুদ্গল, নরসারথিকে এই কথা নিবেদন করলাম :</p>
<p><a class='ref karu-bh' id='karu-bh33' href='#karu-bh33'>Karu-bh 33</a>হে বীর, আপনার উপযোগী করেই আমি এই আসন তৈরি করেছি। আমার চিত্তকে আনন্দে ভাসিয়ে দিয়ে এই কুসুমাসনে বসুন।</p>
<p><a class='ref karu-bh' id='karu-bh34' href='#karu-bh34'>Karu-bh 34</a>ভগবান সেই আসনে নির্ভীক পশুরাজ সিংহের ন্যায় বসলেন। বুদ্ধ সেই কুসুমাসনে বসে সাত দিন, সাত রাত অতিবাহিত করলেন।</p>
<p><a class='ref karu-bh' id='karu-bh35' href='#karu-bh35'>Karu-bh 35</a>আমিও বুদ্ধের প্রতি শ্রদ্ধা নিবেদন করে সাত দিন, সাত রাত হাত জোড় করে দাঁড়িয়ে ছিলাম। সাত দিন পর অনুত্তর শাস্তা যখন নিরোধসমাপত্তি ধ্যান হতে উঠলেন, তখন আমার সেই মহৎ কর্মের প্রশংসা করতে গিয়ে এই কথা বললেন :</p>
<p><a class='ref karu-bh' id='karu-bh36' href='#karu-bh36'>Karu-bh 36</a>তুমি অনুত্তর বুদ্ধানুস্মৃতি ভাবনা অনুশীলন করো এবং এই স্মৃতি অনুশীলন করে নিজের মনকে শ্রদ্ধায় পরিপূর্ণ করো।</p>
<p><a class='ref karu-bh' id='karu-bh37' href='#karu-bh37'>Karu-bh 37</a>তুমি দেবলোকে ত্রিশ হাজার কল্প পর্যন্ত রমিত হবে। সেখানে তুমি আশিবার দেবেন্দ্র হয়ে রাজত্ব করবে এবং পৃথিবীতে তুমি হাজারবার রাজচক্রবর্তী হবে।</p>
<p><a class='ref karu-bh' id='karu-bh38' href='#karu-bh38'>Karu-bh 38</a>তুমি অসংখ্যবার প্রাদেশিক রাজা হবে। এই সমস্ত বুদ্ধানুস্মৃতি ভাবনা অনুশীলনেরই ফল।</p>
<p><a class='ref karu-bh' id='karu-bh39' href='#karu-bh39'>Karu-bh 39</a>তুমি জন্মজন্মান্তরে প্রভূত ভোগসম্পত্তি লাভ করবে, ভোগসম্পত্তির অভাব কোনোদিন তোমার থাকবে না। এটি বুদ্ধানুস্মৃতি ভাবনা অনুশীলনেরই ফল।</p>
<p><a class='ref karu-bh' id='karu-bh40' href='#karu-bh40'>Karu-bh 40</a>আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে জন্মগ্রহণ করবেন।</p>
<p><a class='ref karu-bh' id='karu-bh42' href='#karu-bh42'>Karu-bh 42</a>শাক্যপুত্র গৌতম সম্বুদ্ধকে আরাধনা করে তুমি সুভূতি নামক শাস্তাশ্রাবক হবে।</p>
<p><a class='ref karu-bh' id='karu-bh43' href='#karu-bh43'>Karu-bh 43</a>শাস্তা ভিক্ষুসংঘের মাঝে বসে তোমাকে দক্ষিণাযোগ্য ও অরণ্যবিহারী এই দুই গুণসমন্বিত ভিক্ষুদের মধ্যে শ্রেষ্ঠস্থান দেবেন।</p>
<p><a class='ref karu-bh' id='karu-bh44' href='#karu-bh44'>Karu-bh 44</a>এটি বলার পর পদুমুত্তর সম্বুদ্ধ আকাশে হংসরাজের ন্যায় আকাশপথে চলে গেলেন।</p>
<p><a class='ref karu-bh' id='karu-bh45' href='#karu-bh45'>Karu-bh 45</a>এভাবে লোকনাথ বুদ্ধ কর্তৃক উপদিষ্ট হয়ে তথাগতকে নমস্কার করে সব সময় আমি আনন্দিত মনে বুদ্ধানুস্মৃতি ভাবনা করেছিলাম।</p>
<p><a class='ref karu-bh' id='karu-bh46' href='#karu-bh46'>Karu-bh 46</a>সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে তাবতিংস স্বর্গে জন্মগ্রহণ করেছিলাম।</p>
<p><a class='ref karu-bh' id='karu-bh47' href='#karu-bh47'>Karu-bh 47</a>তারপর আমি দেবলোকে দেবেন্দ্র হয়ে আশিবার রাজত্ব করেছিলাম এবং হাজারবার রাজচক্রবর্তী হয়েছিলাম।</p>
<p><a class='ref karu-bh' id='karu-bh48' href='#karu-bh48'>Karu-bh 48</a>অসংখ্যবার প্রাদেসিক রাজা হয়ে আমি বিপুল মনুষ্যসম্পত্তি ভোগ করেছিলাম। এটি আমার বুদ্ধানুস্মৃতি ভাবনা অনুশীলনেরই ফল।</p>
<p><a class='ref karu-bh' id='karu-bh49' href='#karu-bh49'>Karu-bh 49</a>জন্মজন্মান্তরে আমি প্রভূত ভোগসম্পত্তি লাভ করেছিলাম এবং ভোগ সম্পত্তির অভাব কোনোদিন আমার ছিল না। এটি আমার বুদ্ধানুস্মৃতি ভাবনা অনুশীলনেরই ফল।</p>
<p><a class='ref karu-bh' id='karu-bh50' href='#karu-bh50'>Karu-bh 50</a>আজ থেকে লক্ষকল্প আগে যখন আমি যেই পুণ্যকর্ম করেছিলাম, সেই থেকে আর কোনোদিন আমাকে দুর্গতিতে পড়তে হয়নি। এটি আমার বুদ্ধানুস্মৃতি ভাবনা অনুশীলনেরই ফল।</p>
<p><a class='ref karu-bh' id='karu-bh51' href='#karu-bh51'>Karu-bh 51</a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান সুভূতি স্থবির এই গাথাগুলো ভাষণ করেছিলেন।</p>
<p class='endsutta'>[সুভূতি স্থবির অপদান প্রথম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
