<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap404' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪১. মৈত্রেয় বর্গ</li>
</ul>
<h1>২. পূর্ণক স্থবির অপদান</h1>
</header>
<p><a class='ref karu-bh' id='karu-bh29' href='#karu-bh29'>Karu-bh 29</a>একটি উঁচু গিরিখাদের পাশে একজন ভীষণ রোগাক্রান্ত অপরাজিত স্বয়ম্ভূ পচ্চেক-বুদ্ধ পর্বতের মধ্যে বসবাস করছিলেন।</p>
<p><a class='ref karu-bh' id='karu-bh30' href='#karu-bh30'>Karu-bh 30</a>সেই সময় হঠাৎ আমার আশ্রমের আশেপাশে বিকট চিৎকারের শব্দ হয়েছিল। পচ্চেক-বুদ্ধ যখন পরিনির্বাপিত হচ্ছিলেন তখন ক্ষণিকের জন্য সমগ্র ধরণী আলোকিত হয়েছিল।</p>
<p><a class='ref karu-bh' id='karu-bh31' href='#karu-bh31'>Karu-bh 31</a>তখন সেই বনভূমিতে বসবাস করা পশু-পাখি, হরিণ, সিংহ সকলেই যুগপৎ চিৎকার করে উঠেছিল।</p>
<p><a class='ref karu-bh' id='karu-bh32' href='#karu-bh32'>Karu-bh 32</a>সেই চিৎকারের বিকট শব্দ শুনে আমি সেই উঁচু গিরিখাদে গিয়েছিলাম। সেখানে গিয়ে অপরাজিত সম্বুদ্ধকে পরিনির্বাপিত অবস্থায় দেখতে পেয়েছিলাম।</p>
<p><a class='ref karu-bh' id='karu-bh33-34' href='#karu-bh33-34'>Karu-bh 33-34</a>আমি সেই সুপুষ্পিত শালবৃক্ষের ন্যায় ও উদিত শতরশ্মি সূর্যের ন্যায় অপরাজিত, পরির্নিবাপিত সম্বুদ্ধের নিথর দেহকে সৎকার করার জন্যে তৃণকাষ্ঠ সংগ্রহ করে একটি শ্মশান তৈরি করেছিলাম। সেই শ্মশানে আমি তাঁর শরীর দগ্ধ করেছিলাম।</p>
<p><a class='ref karu-bh' id='karu-bh35' href='#karu-bh35'>Karu-bh 35</a>তাঁর শরীর দগ্ধ করার পর আমি চতুর্দিকে সুগন্ধী ছড়িয়ে দিয়েছিলাম। তখন আকাশে স্থিত এক যক্ষ এই বলে আমার নাম দিয়েছিলেন ‘পূর্ণক’।</p>
<p><a class='ref karu-bh' id='karu-bh36' href='#karu-bh36'>Karu-bh 36</a>হে মুনি, আপনি মহর্ষি স্বয়ম্ভূ পচ্চেক-বুদ্ধের শরীরকৃত্য করে পূর্ণতা সাধন করেছেন। তাই জন্মে জন্মে আপনার নাম হোক ‘পূর্ণক’।</p>
<p><a class='ref karu-bh' id='karu-bh37' href='#karu-bh37'>Karu-bh 37</a>সেখান থেকে মৃত্যুর পর আমি দেবলোকে জন্মেছিলাম। সেখানে আমার দিব্যগন্ধ অন্তরীক্ষজুড়ে বর্ষিত হতো।</p>
<p><a class='ref karu-bh' id='karu-bh38' href='#karu-bh38'>Karu-bh 38</a>সেখানেও আমার নাম রাখা হয়েছিল ‘পূর্ণক’। দেবতা কিংবা মানুষ হয়ে আমি আমার সংকল্প পূরণ করেছি।</p>
<p><a class='ref karu-bh' id='karu-bh39' href='#karu-bh39'>Karu-bh 39</a>ভবসংসারে এই আমার শেষ জন্ম। এই শেষ জন্মেও আমি ‘পূর্ণক’ নামেই পরিচিত হই।</p>
<p><a class='ref karu-bh' id='karu-bh40' href='#karu-bh40'>Karu-bh 40</a>আমি শাক্যপুঙ্গব গৌতম সম্বুদ্ধকে পরিতুষ্ট করেছি এবং সর্বাসব অভিজ্ঞা দ্বারা জ্ঞাত হয়ে সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh41' href='#karu-bh41'>Karu-bh 41</a>আজ থেকে একানব্বই কল্প আগে আমি যেই কর্ম করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার শরীরকৃত্য করারই ফল।</p>
<p><a class='ref karu-bh' id='karu-bh42' href='#karu-bh42'>Karu-bh 42</a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে আমি এখন সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh43' href='#karu-bh43'>Karu-bh 43</a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh44' href='#karu-bh44'>Karu-bh 44</a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান পূর্ণক স্থবির এই গাথাগুলো ভাষণ করেছিলেন।</p>
<p class='endsutta'>[পূর্ণক স্থবির অপদান দ্বিতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
