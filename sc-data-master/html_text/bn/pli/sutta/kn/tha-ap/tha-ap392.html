<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap392' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৩৯. অবটফল বর্গ</li>
</ul>
<h1>১০. পূর্বকর্ম পিলোতিক বুদ্ধ অপদান</h1>
</header>
<p><a class='ref karu-bh' id='karu-bh64-65' href='#karu-bh64-65'>Karu-bh 64-65</a>অনোতপ্ত নদীর পাশে নানাবিধ রত্ন ও সুগন্ধের মহাসমারোহে রমণীয় শিলাসনে বসে সুবৃহৎ ভিক্ষুসংঘ-পরিবৃত লোকনায়ক সম্যকসম্বুদ্ধ নিজের পূর্বকৃত কর্ম সম্বন্ধে সবিস্তার বর্ণনা দিয়েছিলেন।</p>
<p><a class='ref karu-bh' id='karu-bh66' href='#karu-bh66'>Karu-bh 66</a>হে ভিক্ষুগণ, আমার পূর্বকৃত পিলোতিক (অনাবৃত) কর্মের কথা মন দিয়ে শোন, যা বুদ্ধত্ব লাভের পরও বিপাক দান করে থাকে।</p>
<p>(১)</p>
<p><a class='ref karu-bh' id='karu-bh67' href='#karu-bh67'>Karu-bh 67</a>পূর্বে কোনো এক জন্মে আমি মুনালি নামক এক ধূর্ত ছিলাম। তখন আমি নির্দোষ পচ্চেক-বুদ্ধ সুরভিকে মিথ্যা অপবাদ দিয়েছিলাম।</p>
<p><a class='ref karu-bh' id='karu-bh68' href='#karu-bh68'>Karu-bh 68</a>সেই কর্মের ফলে আমি দীর্ঘকালব্যাপী নিরয়ে অবস্থান করেছিলাম। সেখানে আমি কঠিন নারকীয় দুঃখ ভোগ করেছিলাম।</p>
<p><a class='ref karu-bh' id='karu-bh69' href='#karu-bh69'>Karu-bh 69</a>পরিশেষে আমি এই অন্তিম জন্মে এসেও অন্যতীর্থিয়দের লেলিয়ে দেওয়া সুন্দরী নামক রমণীর দ্বারা মিথ্যা অপবাদের শিকার হয়েছি।</p>
<p>(২)</p>
<p><a class='ref karu-bh' id='karu-bh70' href='#karu-bh70'>Karu-bh 70</a>সর্বাভিভূতকারী বুদ্ধের নন্দ নামক এক শ্রাবক ছিল। তাকে মিথ্যা অপবাদ দেওয়ার ফলে আমাকে সুদীর্ঘকালব্যাপী নিরয়বাস করতে হয়েছিল।</p>
<p><a class='ref karu-bh' id='karu-bh71' href='#karu-bh71'>Karu-bh 71</a>আমি দশ হাজার বৎসরব্যাপী নিরয়ে অবস্থান করেছিলাম। তারপর মানুষ হয়ে জন্ম নেওয়ার পরও আমি বহু মিথ্যা অপবাদের শিকার হয়েছি।</p>
<p><a class='ref karu-bh' id='karu-bh72' href='#karu-bh72'>Karu-bh 72</a>পরিশেষে এই অন্তিম জন্মে এসেও চিঞ্চা মানবিকা আমাকে বিশাল জনসম্মুখে মিথ্যা অপবাদ দিয়েছে।</p>
<p>(৩)</p>
<p><a class='ref karu-bh' id='karu-bh73' href='#karu-bh73'>Karu-bh 73</a>আমি তখন বহুজনপূজ্য শ্রুতিধর ব্রাহ্মণ ছিলাম। আমি মহাবনে পাঁচশতজন মানবকে মন্ত্র শিক্ষা দিতাম।</p>
<p><a class='ref karu-bh' id='karu-bh74' href='#karu-bh74'>Karu-bh 74</a>একদিন সেখানে এক পঞ্চভিজ্ঞালাভী, মহাঋদ্ধিধর ভয়ানক ঋষি এসেছিলেন। আমি তাকে দেখে বিনা দোষে মিথ্যা অপবাদ দিয়েছিলাম।</p>
<p><a class='ref karu-bh' id='karu-bh75' href='#karu-bh75'>Karu-bh 75</a>তারপর আমি আমার শিষ্যদের বলেছিলাম যে, এই ঋষি কামভোগী। আমার কথায় তারাও সায় দিয়েছিল।</p>
<p><a class='ref karu-bh' id='karu-bh76' href='#karu-bh76'>Karu-bh 76</a>তারপর আমার সেই সকল শিষ্যরা ঘরে ঘরে ভিক্ষা করার সময় লোকদেরও বলেছিল যে, এই ঋষি কামভোগী।</p>
<p><a class='ref karu-bh' id='karu-bh77' href='#karu-bh77'>Karu-bh 77</a>সেই কর্মের ফলে এই পাঁচশতজন ভিক্ষুও অন্যতীর্থিয়দের লেলিয়ে দেওয়া সুন্দরী নামক রমণীর দ্বারা মিথ্যা অপবাদের শিকার হয়েছে।</p>
<p>(৪)</p>
<p><a class='ref karu-bh' id='karu-bh78' href='#karu-bh78'>Karu-bh 78</a>পূর্বে আমি সম্পত্তির কারণে বৈমাত্রেয় ভাইকে হত্যা করেছিলাম, তাকে উঁচু গিরিখাদ থেকে ফেলে দিয়ে শিলাপিষ্ট করেছিলাম।</p>
<p><a class='ref karu-bh' id='karu-bh79' href='#karu-bh79'>Karu-bh 79</a>সেই কর্মের ফলে দেবদত্ত আমাকে শিলা নিক্ষেপ করেছে এবং এক টুকরা পাথরের আঘাতে আমার পায়ের আঙুল কেটে গিয়েছে।</p>
<p>(৫)</p>
<p><a class='ref karu-bh' id='karu-bh80' href='#karu-bh80'>Karu-bh 80</a>অতীতে আমি বালক অবস্থায় বিশাল পথে খেলা করার সময় এক পচ্চেক-বুদ্ধকে দেখে তাকে লক্ষ করে ধারাবাহিকভাবে টুকরা টুকরা ঢিল ছুঁড়ে মেরেছিলাম।</p>
<p><a class='ref karu-bh' id='karu-bh81' href='#karu-bh81'>Karu-bh 81</a>সেই কর্মের ফলে এই অন্তিম জন্মে এসেও দেবদত্ত আমাকে হত্যা করার জন্যে এক ঝাঁক গুপ্ত হত্যাকারী লেলিয়ে দিয়েছে।</p>
<p>(৬)</p>
<p><a class='ref karu-bh' id='karu-bh82' href='#karu-bh82'>Karu-bh 82</a>পূর্বে আমি হাতির পিঠে করে যাবার সময় এক পিণ্ডচারণরত পচ্চেক-বুদ্ধকে হাতি দিয়ে আক্রমণ করেছিলাম।</p>
<p><a class='ref karu-bh' id='karu-bh83' href='#karu-bh83'>Karu-bh 83</a>সেই কর্মের ফলে নালাগিরি হাতি মদমত্ত হয়ে পর্বত কন্দর হতে বেরিয়ে এসে আমাকে আক্রমণ করতে উদ্যত হয়েছে।</p>
<p>(৭)</p>
<p><a class='ref karu-bh' id='karu-bh84' href='#karu-bh84'>Karu-bh 84</a>পূর্বে আমি যখন রাজা ছিলাম তখন ছুড়িকাঘাতে এক ব্যক্তিকে হত্যা করেছিলাম। সেই কর্মের ফলে আমি নিরয়ে তুষের ন্যায় দগ্ধ হয়েছিলাম।</p>
<p><a class='ref karu-bh' id='karu-bh85' href='#karu-bh85'>Karu-bh 85</a>পরিশেষে সেই কর্মের ফলে এখনো আমার পায়ের চামরায় ভীষণভাবে পীড়া অনুভব করি। কর্ম কখনো বিনষ্ট হবার নয়।</p>
<p>(৮)</p>
<p><a class='ref karu-bh' id='karu-bh86' href='#karu-bh86'>Karu-bh 86</a>পূর্বে আমি কৈবর্তগ্রামে এক বালক ছিলাম। অন্যেরা মাছ মারতেছে দেখে আমি মনে মনে আনন্দিত হয়েছিলাম।</p>
<p><a class='ref karu-bh' id='karu-bh87' href='#karu-bh87'>Karu-bh 87</a>সেই কর্মের ফলে এই জন্মে আমার মাঝে মাঝে শিরপীড়া দেখা দিত। উলেৱখ্য, সেই সময় সমস্ত মাছই নিহত হয়েছিল।</p>
<p>(৯)</p>
<p><a class='ref karu-bh' id='karu-bh88' href='#karu-bh88'>Karu-bh 88</a>পূর্বে আমি ফুস্স ভগবানের শিষ্যদের এই বলে ভর্ৎসনা করেছিলাম, যবই (গম) খাও, ভোজন কর। শালি ভাত ভোজন করবে না।</p>
<p><a class='ref karu-bh' id='karu-bh89' href='#karu-bh89'>Karu-bh 89</a>সেই কর্মের ফলে আমাকে এক ব্রাহ্মণের দ্বারা নিমন্ত্রিত হয়ে বৈরঞ্জতে তিনমাস যাবৎ যব খেয়েই বসবাস করতে হয়েছে।</p>
<p>(১০)</p>
<p><a class='ref karu-bh' id='karu-bh90' href='#karu-bh90'>Karu-bh 90</a>আমি বুদ্ধশূন্য কল্পে এক মল্লপুত্রকে পিঠে আঘাত করেছিলাম। সেই কর্মের ফলে আমার মাঝে মাঝে পিঠে ব্যথা দেখা দিত।</p>
<p>(১১)</p>
<p><a class='ref karu-bh' id='karu-bh91' href='#karu-bh91'>Karu-bh 91</a>পূর্বে আমি একজন চিকিৎসক ছিলাম। তখন শ্রেষ্ঠীপুত্রকে আমি রক্তামাশয় হওয়ার জন্য ওষুধ দিয়েছিলাম। সেই কর্মের ফলে এই জন্মে আমারও রক্তামাশয় হয়েছে।</p>
<p>(১২)</p>
<p><a class='ref karu-bh' id='karu-bh92' href='#karu-bh92'>Karu-bh 92</a>আমি তখন জ্যোতিপাল ব্রাহ্মণ হয়ে সুগত কস্সপ বুদ্ধকে বলেছিলাম, সেই মুণ্ডিত মস্তকের কোথায় বোধিজ্ঞান! বোধিজ্ঞান লাভ করা পরম দুর্লভ।</p>
<p><a class='ref karu-bh' id='karu-bh93' href='#karu-bh93'>Karu-bh 93</a>সেই কর্মের ফলে আমাকে অতীব দুষ্কর-চর্যা অনুশীলন করতে হয়েছে। ছয় বৎসর ধরে উরুবেলায় কঠোর তপস্যা করে বোধিজ্ঞান লাভ করতে হয়েছে।</p>
<p><a class='ref karu-bh' id='karu-bh94' href='#karu-bh94'>Karu-bh 94</a>এই মার্গ অনুসরণ করে আমি উত্তম বোধিজ্ঞান লাভ করতে পারিনি। পূর্বকৃত কর্ম দ্বারা প্ররোচিত হয়ে আমি ভুলপথেই মুক্তি খুঁজেছি।</p>
<p><a class='ref karu-bh' id='karu-bh95' href='#karu-bh95'>Karu-bh 95</a>এখন আমার সমস্ত পাপ-পুণ্য পরিক্ষীণ হয়েছে, আমার সমস্ত সন্তাপ বর্জিত হয়েছে। এখন আমি শোকমুক্ত, উপধিহীন ও সম্পূর্ণ অনাসক্ত হয়েই পরিনির্বাপিত হবো।</p>
<p><a class='ref karu-bh' id='karu-bh96' href='#karu-bh96'>Karu-bh 96</a>ভিক্ষুসংঘের মধ্যে শ্রেষ্ঠ, সর্ববিধ অভিজ্ঞা ও বলপ্রাপ্ত জিন অনোতপ্ত মহানদীতে নিজের সম্বন্ধে এভাবেই বর্ণনা করেছিলেন।</p>
<p>ঠিক এভাবেই ভগবান বুদ্ধ নিজের পূর্বজীবনের কাহিনি পিলোতিক কর্ম নামক বুদ্ধ-অপদান ধর্মপর্যায় ভাষণ করেছিলেন।</p>
<p class='endsutta'>[পূর্বকর্ম পিলোতিক বুদ্ধ অপদান দশম সমাপ্ত]</p>
<p class='endsection'>[অবটফল বর্গ উনচত্বারিংশ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
