<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap542' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৪. কাচ্চায়ন বর্গ</li>
</ul>
<h1>১০. মোঘরাজ স্থবির অপদান</h1>
</header>
<p><a class='ref karu-bh' id='karu-bh327' href='#karu-bh327'>Karu-bh 327</a> আজ থেকে লক্ষকল্প আগে পৃথিবীতে সর্বলোকবিদ মুনি চক্ষুষ্মান জিন পদুমুত্তর বুদ্ধ উৎপন্ন হয়েছিলেন।</p>
<p><a class='ref karu-bh' id='karu-bh328' href='#karu-bh328'>Karu-bh 328</a> তিনি উপদেষ্টা, বিজ্ঞাপক, সকল প্রাণীর তীর্ণকারী ও দেশনাকুশল বুদ্ধ। তখন তিনি বহু জনতাকে সংসারসাগর তীর্ণ করে দিয়েছিলেন।</p>
<p><a class='ref karu-bh' id='karu-bh329' href='#karu-bh329'>Karu-bh 329</a> তিনি ছিলেন পরম অনুকম্পাকারী, কারুণিক ও সকল প্রাণীর পরম হিতৈষী। তিনি তখনকার অন্যতীর্থিদের পঞ্চশীলে প্রতিষ্ঠিত করেছিলেন।</p>
<p><a class='ref karu-bh' id='karu-bh330' href='#karu-bh330'>Karu-bh 330</a> এভাবেই তিনি সম্পূর্ণ নিরাকুল ও তীর্থিয়শূন্য হয়ে এবং বশীভূত ক্ষীণাসব অর্হৎ পরিবেষ্টিত হয়ে অবস্থান করেছিলেন।</p>
<p><a class='ref karu-bh' id='karu-bh331' href='#karu-bh331'>Karu-bh 331</a> সেই মহামুনি আটান্ন প্রকার রত্নে গৌরবমণ্ডিত, উজ্জ্বল কাঞ্চনতুল্য ও বত্রিশ মহাপুরুষ লক্ষণবিশিষ্ট।</p>
<p><a class='ref karu-bh' id='karu-bh332' href='#karu-bh332'>Karu-bh 332</a> সেই সময় মানুষের গড় আয়ু ছিল লক্ষ বৎসর। তিনি পরিপূর্ণ আয়ু জীবিত থেকে বহু জনতাকে তীর্ণ করেছিলেন।</p>
<p><a class='ref karu-bh' id='karu-bh333' href='#karu-bh333'>Karu-bh 333</a> তখন আমি হংসবতী নগরে জনৈক পরিবারে জন্মগ্রহণ করেছিলাম। আমি পরের কাজ করেই জীবিকা নির্বাহ করতাম। তখন আমার তেমন কোনো ধনসম্পত্তি ছিল না।</p>
<p><a class='ref karu-bh' id='karu-bh334' href='#karu-bh334'>Karu-bh 334</a> একসময় আমি এক প্রত্যাবর্তনশালায় বাস করছিলাম। তখন সেখানে আমি আগুন জ্বালিয়ে, মাটি পুড়িয়ে দগ্ধ কালো শিলা তৈরি করছিলাম।</p>
<p><a class='ref karu-bh' id='karu-bh335' href='#karu-bh335'>Karu-bh 335</a> ঠিক সেই সময় চতুর্সত্য-প্রকাশক নাথ বুদ্ধ তাঁর পরিষদে একজন জীর্ণশীর্ণ চীবরধারী ভিক্ষুর ভূয়সী প্রশংসা করছিলেন।</p>
<p><a class='ref karu-bh' id='karu-bh336' href='#karu-bh336'>Karu-bh 336</a> তাঁর গুণের কথা শুনে আমি ভীষণ তুষ্ট হয়েছিলাম। তারপর তথাগতের পায়ে পড়ে আমি সেই শ্রেষ্ঠপদ লাভের প্রার্থনা করেছিলাম।</p>
<p><a class='ref karu-bh' id='karu-bh337-338' href='#karu-bh337-338'>Karu-bh 337-338</a> তখন পদুমুত্তর ভগবান তাঁর শ্রাবকদের বলেছিলেন, হে ভিক্ষুগণ, শীর্ণকায়, কুঁজো, প্রীতি-প্রসন্নবদন, শ্রদ্ধাধন-সমন্বিত, উদগ্রতনু, হৃষ্টচিত্ত ও অচল শালপিণ্ড তুল্য এই লোকটিকে দেখ।</p>
<p><a class='ref karu-bh' id='karu-bh339' href='#karu-bh339'>Karu-bh 339</a> এই ব্যক্তি জীর্ণ চীবরধারী সত্যসেন ভিক্ষুর ভূয়সী প্রশংসা শুনে সেই শ্রেষ্ঠপদ লাভের প্রার্থনা করছে।</p>
<p><a class='ref karu-bh' id='karu-bh340' href='#karu-bh340'>Karu-bh 340</a> তা শুনে আমি ভীষণ খুশি হয়েছিলাম। আমি নতশিরে জিনশাসনে আজীবন শুভকর্ম করেছিলাম।</p>
<p><a class='ref karu-bh' id='karu-bh341' href='#karu-bh341'>Karu-bh 341</a> সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস স্বর্গে জন্মেছিলাম।</p>
<p><a class='ref karu-bh' id='karu-bh342' href='#karu-bh342'>Karu-bh 342</a> আমি প্রত্যাবর্তনশালায় ভূমিদাহ-কর্ম করার কারণে সুদীর্ঘকাল নিরয়ে বিষম বেদনার্ত হয়ে দগ্ধ হয়েছিলাম।</p>
<p><a class='ref karu-bh' id='karu-bh343' href='#karu-bh343'>Karu-bh 343</a> সেই কর্মবিশেষে আমি পাঁচশত জন্ম মনুষ্যকুলে উচ্চবংশে জন্মগ্রহণ করেছিলাম।</p>
<p><a class='ref karu-bh' id='karu-bh344' href='#karu-bh344'>Karu-bh 344</a> সেই কর্মের ফলে আমি পাঁচশত জন্ম কুষ্ঠরোগে আক্রান্ত হয়ে মহাদুঃখ ভোগ করেছিলাম।</p>
<p><a class='ref karu-bh' id='karu-bh345' href='#karu-bh345'>Karu-bh 345</a> এই ভদ্রকল্পে পূর্বেকার যশস্বী বুদ্ধকে প্রসন্নমনে পিণ্ডপাত দান করে পরিতৃপ্ত করেছিলাম।</p>
<p><a class='ref karu-bh' id='karu-bh346' href='#karu-bh346'>Karu-bh 346</a> সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস স্বর্গে জন্মেছিলাম।</p>
<p><a class='ref karu-bh' id='karu-bh347' href='#karu-bh347'>Karu-bh 347</a> এই শেষ জন্মে এসেও আমি ক্ষত্রিয়কুলে জন্মগ্রহণ করেছি। পিতার মৃত্যুর পর আমার ওপরই রাজ্যভার বর্তায়।</p>
<p><a class='ref karu-bh' id='karu-bh348' href='#karu-bh348'>Karu-bh 348</a> কুষ্ঠ রোগাক্রান্ত হওয়ায় আমি কখনো রতি কিংবা সুখ পাইনি। আমার রাজ্যসুখ মোঘ তথা তুচ্ছ বিধায় আমি মোঘরাজ নামেই পরিচিত হলাম।</p>
<p><a class='ref karu-bh' id='karu-bh349' href='#karu-bh349'>Karu-bh 349</a> আমি শরীরের দোষ দেখে অনাগারিক প্রব্রজ্যা গ্রহণ করেছিলাম। আমি দ্বিজশ্রেষ্ঠ বাবরি ব্রাহ্মণের শিষ্যত্ব গ্রহণ করেছিলাম।</p>
<p><a class='ref karu-bh' id='karu-bh350' href='#karu-bh350'>Karu-bh 350</a> একদিন আমি বিশাল পরিষদকে সঙ্গে করে নরনায়ক বুদ্ধের নিকট উপনীত হয়েছিলাম। আমি সেই বীর বুদ্ধকে কিছু নিপুণ প্রশ্ন করেছিলাম।</p>
<p><a class='ref karu-bh' id='karu-bh351' href='#karu-bh351'>Karu-bh 351</a> আমি মহাযশস্বী গৌতমের ইহলোক, পরলোক, দেবলোক, ব্রহ্মলোক, দেখতে পাই না এবং জানি না।</p>
<p><a class='ref karu-bh' id='karu-bh352' href='#karu-bh352'>Karu-bh 352</a> এমন অতিক্রান্তদর্শী আপনার উদ্দেশে আমার কিছু প্রশ্ন আছে, সেটি হচ্ছে : ‘এই লোককে আপনি কীভাবে দেখেন, যাতে মৃত্যুরাজ দেখতে না পান?’</p>
<p><a class='ref karu-bh' id='karu-bh353' href='#karu-bh353'>Karu-bh 353</a> হে মোঘরাজ, যে ব্যক্তি এই লোককে শূন্য হিসেবে দেখেন, তবেই মৃত্যুরাজ তাকে দেখতে পান না।</p>
<p><a class='ref karu-bh' id='karu-bh354' href='#karu-bh354'>Karu-bh 354</a> ‘এভাবে এই লোককে দেখলে পরে মৃত্যুরাজ মোটেই দেখতে পান না’ এই কথা সর্বরোগের চিকিৎসক বুদ্ধ আমাকে বলেছিলেন।</p>
<p><a class='ref karu-bh' id='karu-bh355' href='#karu-bh355'>Karu-bh 355</a> এই গাথাটা শোনার সঙ্গে সঙ্গেই আমি কেশশ্মশ্রূ মুণ্ডিত, কাষায় বস্ত্রধারী ভিক্ষু হয়ে গিয়েছিলাম।</p>
<p><a class='ref karu-bh' id='karu-bh356' href='#karu-bh356'>Karu-bh 356</a> আমি রোগপীড়িত হওয়ায় সাংঘিক বিহারে বসবাস করিনি। আমার কারণে বিহারটি দূষিত না হোক এবং ভিক্ষুরা পীড়িত না হোক!</p>
<p><a class='ref karu-bh' id='karu-bh357' href='#karu-bh357'>Karu-bh 357</a> আমি বিভিন্ন আবর্জনাস্তূপ, শ্মশান ও পথঘাট থেকে কাপড় সংগ্রহ করে, তা দিয়ে সংঘাটি তৈরি করে জীর্ণ চীবরই পরিধান করতাম।</p>
<p><a class='ref karu-bh' id='karu-bh358' href='#karu-bh358'>Karu-bh 358</a> আমার সেই গুণে খুশি হয়ে মহান চিকিৎসক বিনায়ক বুদ্ধ আমাকে জীর্ণ চীবরধারী ভিক্ষুদের মধ্যে শ্রেষ্ঠপদে বসিয়েছেন।</p>
<p><a class='ref karu-bh' id='karu-bh359' href='#karu-bh359'>Karu-bh 359</a> আমি পুণ্য-পাপ পরিক্ষীণ হয়ে এবং সর্ববিধ রোগ বিবর্জিত হয়ে সিখীর ন্যায় অলগ্নভাবে সম্পূর্ণ অনাসক্ত হয়ে পরিনির্বাপিত হবো।</p>
<p><a class='ref karu-bh' id='karu-bh360' href='#karu-bh360'>Karu-bh 360</a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh361' href='#karu-bh361'>Karu-bh 361</a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh362' href='#karu-bh362'>Karu-bh 362</a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান মোঘরাজ স্থবির এই গাথাগুলো ভাষণ করেছিলেন।</p>
<p class='endsutta'>[মোঘরাজ স্থবির অপদান দশম সমাপ্ত]</p>
<p class='endsection'>[কাচ্চায়ন বর্গ চুয়ান্নতম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
