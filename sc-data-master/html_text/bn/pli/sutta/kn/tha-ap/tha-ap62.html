<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap62' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৬. বীজনী বর্গ</li>
</ul>
<h1>১০. অসনবোধিয় স্থবির অপদান</h1>
</header>
<p><a class='ref karu-bh' id='karu-bh78' href='#karu-bh78'>Karu-bh 78</a>জন্মের মাত্র সাত বৎসর বয়সে আমি লোকনায়ক বুদ্ধকে দেখেছিলাম এবং প্রসন্নমনে নরোত্তম বুদ্ধের কাছে উপস্থিত হয়েছিলাম।</p>
<p><a class='ref karu-bh' id='karu-bh79' href='#karu-bh79'>Karu-bh 79</a>লোকশ্রেষ্ঠ তিষ্য ভগবান যেই বোধিবৃক্ষমূলে বসে বোধিজ্ঞান লাভ করেছিলেন, আমি অত্যন্ত হৃষ্ট-প্রহৃষ্ট চিত্তে সেই উত্তম বোধিবৃক্ষ রোপণ করেছিলাম।</p>
<p><a class='ref karu-bh' id='karu-bh80' href='#karu-bh80'>Karu-bh 80</a>সেই বোধিবৃক্ষের নাম অসন। আমি সেই উত্তম অসন বোধিবৃক্ষকে পাঁচ বৎসর যাবৎ পরিচর্যা করেছিলাম।</p>
<p><a class='ref karu-bh' id='karu-bh81' href='#karu-bh81'>Karu-bh 81</a>আমার রোপিত বোধিবৃক্ষের সুপুষ্পিত শাখা দেখে আমার শরীরে আশ্চর্যজনকভাবে লোমহর্ষণ হয়েছিল। তারপর আমি নিজের কৃতকর্মের কথা বলতে বলতে বুদ্ধশ্রেষ্ঠের নিকট উপস্থিত হয়েছিলাম।</p>
<p><a class='ref karu-bh' id='karu-bh82' href='#karu-bh82'>Karu-bh 82</a>সেই সময় অগ্রপুদ্গল স্বয়ম্ভূ তিষ্য সম্বুদ্ধ ভিক্ষুসংঘের মাঝে উপবিষ্ট হয়ে এই গাথাগুলো ভাষণ করেছিলেন।</p>
<p><a class='ref karu-bh' id='karu-bh83' href='#karu-bh83'>Karu-bh 83</a>যেই ব্যক্তি বোধিবৃক্ষ রোপণ করেছেন ও অত্যন্ত শ্রদ্ধাসহকারে বুদ্ধপূজা করেছেন, এখন আমি তার গুণকীর্তন করব। তোমরা মনোযোগ দিয়ে শোন।</p>
<p><a class='ref karu-bh' id='karu-bh84' href='#karu-bh84'>Karu-bh 84</a>সে দেবলোকে ত্রিশ কল্প দেবেন্দ্র রাজত্ব করবে এবং চৌষট্টিবার চক্রবর্তী রাজা হবে।</p>
<p><a class='ref karu-bh' id='karu-bh85' href='#karu-bh85'>Karu-bh 85</a>তুষিত স্বর্গ হতে চ্যুত হয়ে সে পূর্বকৃত পুণ্য-প্রভাবে দ্বিবিধ সম্পত্তি ভোগ করে মনুষ্যলোকে রমিত হবে।</p>
<p><a class='ref karu-bh' id='karu-bh86' href='#karu-bh86'>Karu-bh 86</a>সে কঠোর সাধনাবলে আত্মদমন করে উপশান্ত ও নিরুপধি হবে এবং সর্বাসব ক্ষয় করে সম্পূর্ণ অনাসক্ত হয়ে পরিনির্বাপিত হবে।</p>
<p><a class='ref karu-bh' id='karu-bh87' href='#karu-bh87'>Karu-bh 87</a>কায়বিবেক, চিত্তবিবেক, উপধিবিবেক এই ত্রিবিধ বিবেকযুক্ত হয়ে আমি এখন সম্পূর্ণ উপশান্ত ও নিরুপধি এবং হস্তীনাগের ন্যায় সমস্ত বন্ধন ছিন্ন করে সম্পূর্ণ অনাসক্ত হয়ে অবস্থান করি।</p>
<p><a class='ref karu-bh' id='karu-bh88' href='#karu-bh88'>Karu-bh 88</a>আজ থেকে বিরানব্বই কল্প আগে যেদিন আমি বোধিবৃক্ষ রোপণ করেছিলাম, সেই থেকে একবারও আমাকে দুর্গতিতে পড়তে হয়নি। এটি আমার বোধিবৃক্ষ রোপণেরই ফল।</p>
<p><a class='ref karu-bh' id='karu-bh89' href='#karu-bh89'>Karu-bh 89</a>আজ থেকে চুয়াত্তর কল্প আগে আমি দণ্ডসেন নামক বিশ্ববিশ্রুত সপ্তরত্ন-সমন্বিত চক্রবর্তী রাজা হয়েছিলাম।</p>
<p><a class='ref karu-bh' id='karu-bh90' href='#karu-bh90'>Karu-bh 90</a>আজ থেকে তিয়াত্তর কল্প আগে আমি ‘সমন্তনেমি’ নামক পৃথিবীর অধিপতি চক্রবর্তী রাজা হয়েছিলাম।</p>
<p><a class='ref karu-bh' id='karu-bh91' href='#karu-bh91'>Karu-bh 91</a>আজ থেকে পঁচিশ কল্প আগে আমি পূর্ণক নামক সপ্তরত্ন-সমন্বিত মহাপরাক্রমশালী চক্রবর্তী রাজা হয়েছিলাম।</p>
<p><a class='ref karu-bh' id='karu-bh92' href='#karu-bh92'>Karu-bh 92</a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান অসনবোধিয় স্থবির এই গাথাগুলো ভাষণ করেছিলেন।</p>
<p class='endsutta'>[অসনবোধিয় স্থবির অপদান দশম সমাপ্ত]</p>
<p class='endsection'>[বীজনী বর্গ ষষ্ঠ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
