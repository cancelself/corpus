<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap403' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪১. মৈত্রেয় বর্গ</li>
</ul>
<h1>১. তিষ্যমৈত্রেয় স্থবির অপদান</h1>
</header>
<p><a class='ref karu-bh' id='karu-bh1' href='#karu-bh1'>Karu-bh 1</a>একটি উঁচু গিরিখাদের পাশে শোভিত নামক এক তাপস পর্বতের মধ্যে স্বয়ং-পতিত ফল ভোজন করে বসবাস করছিলেন।</p>
<p><a class='ref karu-bh' id='karu-bh2' href='#karu-bh2'>Karu-bh 2</a>আমি তখন উত্তমার্থ খোঁজ করতে করতে ব্রহ্মলোকে উৎপত্তির জন্য কাঠ সংগ্রহ করে আগুন জ্বালিয়েছিলাম।</p>
<p><a class='ref karu-bh' id='karu-bh3' href='#karu-bh3'>Karu-bh 3</a>পরম পূজনীয় লোকবিদ পদুমুত্তর বুদ্ধ আমাকে উদ্ধার করার মানসে আমার কাছে এসেছিলেন।</p>
<p><a class='ref karu-bh' id='karu-bh4' href='#karu-bh4'>Karu-bh 4</a>তিনি বললেন, “হে মহাপুণ্যবান, কী করছেন? আমাকেও অগ্নিকাষ্ঠ দিন। আমি অগ্নি পরিচর্যা করব। এতে করে আমি শুদ্ধি অর্জন করব।”</p>
<p><a class='ref karu-bh' id='karu-bh5' href='#karu-bh5'>Karu-bh 5</a>হে সুভদ্র, আপনি কি দেবতা না মানুষ? আসুন, আপনিও অগ্নি পরিচর্যা করুন। এই নেন অগ্নিকাষ্ঠ।</p>
<p><a class='ref karu-bh' id='karu-bh6' href='#karu-bh6'>Karu-bh 6</a>পদুমুত্তর জিন সেখান থেকে কিছু কাষ্ঠ নিয়ে অগ্নি জ্বালাবার চেষ্টা করলেন। কিন্তু মহর্ষি ভগবান বুদ্ধের অলৌকিক ঋদ্ধিপ্রভাবে কাঠে আগুন ধরেনি।</p>
<p><a class='ref karu-bh' id='karu-bh7' href='#karu-bh7'>Karu-bh 7</a>তখন ভগবান আমাকে বললেন, কই অগ্নি তো জ্বলছে না। আপনার আহুতি (যজ্ঞ, পূজা) তো হচ্ছে না। আপনার এই অগ্নি পরিচর্যা তো দেখছি একদম নিরর্থক।</p>
<p><a class='ref karu-bh' id='karu-bh8' href='#karu-bh8'>Karu-bh 8</a>হে মহাবীর, আপনার অগ্নিপরিচর্যা কীরূপ আমাকে একটু বলুন। আমরা উভয়েই সেই পরিচর্যা করব।</p>
<p><a class='ref karu-bh' id='karu-bh9' href='#karu-bh9'>Karu-bh 9</a>তিনি বললেন, হেতুধর্ম নিরোধ করা, ক্লেশগুলো শমিত তথা শান্ত করা ও ঈর্ষা-মাৎসর্য পরিত্যাগ করা। এই হচ্ছে আমার তিন প্রকার আহুতি।</p>
<p><a class='ref karu-bh' id='karu-bh10' href='#karu-bh10'>Karu-bh 10</a>হে মহাবীর, আমাকে একটু খুলে বলুন তো আপনি কে? কী আপনার গোত্র? আপনার আচার-প্রতিপত্তি (ব্রত) আমার বেশ পছন্দ হয়েছে।</p>
<p><a class='ref karu-bh' id='karu-bh11' href='#karu-bh11'>Karu-bh 11</a>আমার জন্ম ক্ষত্রিয়কুলে। আমি অভিজ্ঞালাভী। আমার সমস্ত আসব পরিক্ষীণ হয়েছে। এখন আমার আর পুনর্জন্ম নেই।</p>
<p><a class='ref karu-bh' id='karu-bh12' href='#karu-bh12'>Karu-bh 12</a>প্রভু, আপনি যদি সত্যিই অজ্ঞতারূপ অন্ধকারবিধ্বংসী প্রভাংকর, দুঃখের অন্তসাধনকারী সর্বজ্ঞ বুদ্ধ হন, তবে আমি আপনাকে অবশ্যই নমস্কার করব।</p>
<p><a class='ref karu-bh' id='karu-bh13' href='#karu-bh13'>Karu-bh 13</a>তৎক্ষণাৎ আমি একটি মৃগচর্ম বিছিয়ে দিয়ে বসার আসন দান করেছিলাম। হে নাথ, হে সর্বজ্ঞ, আপনি এখানে বসুন। আমি আপনাকে সেবা করব।</p>
<p><a class='ref karu-bh' id='karu-bh14' href='#karu-bh14'>Karu-bh 14</a>ভগবান সেই বিছানো মৃগচর্মের ওপর বসেছিলেন। তারপর আমি সম্বুদ্ধকে নিমন্ত্রণ করে পর্বতে চলে গিয়েছিলাম।</p>
<p><a class='ref karu-bh' id='karu-bh15' href='#karu-bh15'>Karu-bh 15</a>কাঁধের ঝুড়িতে করে বহু তিন্দুকফল সংগ্রহ করেছিলাম। সেই ফলগুলোতে মধু মিশ্রিত করে বুদ্ধকে দান করেছিলাম।</p>
<p><a class='ref karu-bh' id='karu-bh16' href='#karu-bh16'>Karu-bh 16</a>আমার প্রার্থনায় পদুমুত্তর জিন সেগুলো পরিভোগ করেছিলেন। আমি লোকনায়ক বুদ্ধকে সেগুলো পরিভোগ করতে দেখে ভীষণ আনন্দিত হয়েছিলাম।</p>
<p><a class='ref karu-bh' id='karu-bh17' href='#karu-bh17'>Karu-bh 17</a>পরম পূজনীয় লোকবিদ পদুমুত্তর বুদ্ধ আমার আশ্রমে বসে এই গাথাগুলো ভাষণ করেছিলেন।</p>
<p><a class='ref karu-bh' id='karu-bh18' href='#karu-bh18'>Karu-bh 18</a>যেই ব্যক্তি অতীব প্রসন্নমনে নিজ হাতে ফল খাইয়ে আমাকে পরিতৃপ্ত করাল, এখন আমি তার ভূয়সী প্রশংসা করব। তোমরা মনোযোগ দিয়ে আমার কথা শোন।</p>
<p><a class='ref karu-bh' id='karu-bh19' href='#karu-bh19'>Karu-bh 19</a>সে দেবলোকে পঁচিশবার দেবরাজত্ব করবে এবং হাজারবার চক্রবর্তী রাজা হবে।</p>
<p><a class='ref karu-bh' id='karu-bh20-21' href='#karu-bh20-21'>Karu-bh 20-21</a>তার সংকল্পের কথা জ্ঞাত হয়ে সে প্রভূত পরিমাণ অন্নপানীয়, বস্ত্র ও মহার্ঘ শয্যা দান করবে। এরূপে পুণ্যকর্ম-সমন্বিত হওয়ায় তখন তার তদনুরূপ ভোগ্যসম্পত্তি উৎপন্ন হবে। সে সব সময় নিরোগ, সুস্থ, স্বাস্থ্যবান হয়ে অতিশয় প্রমোদিত হবে।</p>
<p><a class='ref karu-bh' id='karu-bh22' href='#karu-bh22'>Karu-bh 22</a>সে দেবলোকে অথবা মনুষ্যলোকে যেখানেই জন্মগ্রহণ করুক না কেন, সর্বত্রই সে সুখের অধিকারী হবে।</p>
<p><a class='ref karu-bh' id='karu-bh23' href='#karu-bh23'>Karu-bh 23</a>সে অধ্যাপক, মন্ত্রধর, ত্রিবেদে পারদর্শী হবে এবং শেষে সম্বুদ্ধের কাছে গিয়ে অর্হত্ত্ব লাভ করবে।</p>
<p><a class='ref karu-bh' id='karu-bh24' href='#karu-bh24'>Karu-bh 24</a>আমার স্মরণকালের ইতিহাসে এই প্রাপ্তবয়স্ক হওয়া পর্যন্ত আমার ভাগ্যসম্পত্তির কোনো কমতি ছিল না। এটি আমার ফল দানেরই ফল।</p>
<p><a class='ref karu-bh' id='karu-bh25' href='#karu-bh25'>Karu-bh 25</a>আমি এখন শ্রেষ্ঠধর্ম (নির্বাণ) লাভী। সামূহিক রাগ-দ্বেষ ধ্বংস করেছি। সর্বাসব ক্ষয় করে এখন আমার পুনর্জন্ম নেই।</p>
<p><a class='ref karu-bh' id='karu-bh26' href='#karu-bh26'>Karu-bh 26</a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে আমি এখন সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh27' href='#karu-bh27'>Karu-bh 27</a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh28' href='#karu-bh28'>Karu-bh 28</a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান তিষ্যমৈত্রেয় স্থবির এই গাথাগুলো ভাষণ করেছিলেন।</p>
<p>[তিষ্যমৈত্রেয় স্থবির অপদান প্রথম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
