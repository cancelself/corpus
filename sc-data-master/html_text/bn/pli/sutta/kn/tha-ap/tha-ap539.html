<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap539' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৪. কাচ্চায়ন বর্গ</li>
</ul>
<h1>৭. মহাকোট্‌ঠিক স্থবির অপদান</h1>
</header>
<p><a class='ref karu-bh' id='karu-bh221' href='#karu-bh221'>Karu-bh 221</a> আজ থেকে লক্ষকল্প আগে পৃথিবীতে সর্বলোকবিদ মুনি, চক্ষুষ্মান জিন পদুমুত্তর বুদ্ধ উৎপন্ন হয়েছিলেন।</p>
<p><a class='ref karu-bh' id='karu-bh222' href='#karu-bh222'>Karu-bh 222</a> তিনি ছিলেন উপদেষ্টা, বিজ্ঞাপক, সকল প্রাণীর তীর্ণকারী ও দেশনাকুশল বুদ্ধ। তখন তিনি বহু জনতাকে সংসারসাগর তীর্ণ করেছিলেন।</p>
<p><a class='ref karu-bh' id='karu-bh223' href='#karu-bh223'>Karu-bh 223</a> তিনি ছিলেন পরম অনুকম্পাকারী, কারুণিক ও সকল প্রাণীর পরম হিতৈষী এবং তিনি তখনকার অন্যতীর্থিয়দের পঞ্চশীলে প্রতিষ্ঠিত করেছিলেন।</p>
<p><a class='ref karu-bh' id='karu-bh224' href='#karu-bh224'>Karu-bh 224</a> এভাবে তিনি সম্পূর্ণ নিরাকুল ও তীর্থিয়শূন্য হয়ে বশীভূত ক্ষীণাসব অর্হৎ পরিবেষ্টিত হয়ে অবস্থান করছিলেন।</p>
<p><a class='ref karu-bh' id='karu-bh225' href='#karu-bh225'>Karu-bh 225</a> সেই মহামুনি আটান্ন প্রাকার রত্নে গৌরবমণ্ডিত, উজ্জ্বল কাঞ্চনতুল্য ও বত্রিশ মহাপুরুষ লক্ষণবিশিষ্ট।</p>
<p><a class='ref karu-bh' id='karu-bh226' href='#karu-bh226'>Karu-bh 226</a> সেই সময় মানুষের গড় আয়ু ছিল লক্ষ বৎসর। তিনি পুরিপূর্ণ আয়ু জীবিত থেকে বহু জনতাকে তীর্ণ করেছিলেন।</p>
<p><a class='ref karu-bh' id='karu-bh227' href='#karu-bh227'>Karu-bh 227</a> তখন আমি হংসবতী নগরে এক বেদজ্ঞ ব্রাহ্মণ হয়ে জন্মেছিলাম। একদিন সর্বলোকাগ্র বুদ্ধের কাছে গিয়ে তাঁর ধর্মদেশনা শুনেছিলাম।</p>
<p><a class='ref karu-bh' id='karu-bh228-229' href='#karu-bh228-229'>Karu-bh 228-229</a> তখন তিনি তাঁর শ্রাবককে অর্থ, ধর্ম, নিরুক্তি ও প্রতিভাণ এই চার প্রতিসম্ভিদালাভী ভিক্ষুদের মধ্যে শ্রেষ্ঠপদে বসাচ্ছিলেন। তা শুনে আমি ভীষণ খুশি হয়েছিলাম। তারপর আমি সাত দিন পর্যন্ত সশ্রাবক জিনবরকে ভোজন দান করেছিলাম।</p>
<p><a class='ref karu-bh' id='karu-bh230' href='#karu-bh230'>Karu-bh 230</a> সশিষ্য বুদ্ধিসাগর বুদ্ধকে ত্রিচীবর দান করে তার পদমূলে নিপতিত হয়ে সেই শ্রেষ্ঠপদ লাভের প্রার্থনা করেছিলাম।</p>
<p><a class='ref karu-bh' id='karu-bh231' href='#karu-bh231'>Karu-bh 231</a> তারপর লোকাগ্র বুদ্ধ বলেছিলেন, হে ভিক্ষুগণ, এই দ্বিজোত্তম কোমলপ্রভ ব্যক্তিকে দেখো, যে আমার পদমূলে মাথা ঠেকিয়েছে।</p>
<p><a class='ref karu-bh' id='karu-bh232' href='#karu-bh232'>Karu-bh 232</a> এই ব্যক্তি তার শ্রদ্ধা, ত্যাগ ও সদ্ধর্ম শ্রবণের ফলে বুদ্ধ প্রমুখ ভিক্ষুসংঘের কাছে সেই শ্রেষ্ঠপদ প্রার্থনা করছে।</p>
<p><a class='ref karu-bh' id='karu-bh233' href='#karu-bh233'>Karu-bh 233</a> জন্মজন্মান্তরে সে সবর্ত্রই সুখী হবে এবং ভবিষ্যতে দীর্ঘকাল পরে তার মনোরথ পূরণ হবে।</p>
<p><a class='ref karu-bh' id='karu-bh234' href='#karu-bh234'>Karu-bh 234</a> আজ থেকে লক্ষকল্প পরে ওক্কাকুকুলে গৌতম নামে এক শাস্তা পৃথিবীতে জন্ম নেবেন।</p>
<p><a class='ref karu-bh' id='karu-bh235' href='#karu-bh235'>Karu-bh 235</a> তাঁর ধর্মে সে ধর্মৌরসজাত উত্তরাধিকারী কোট্‌ঠিক নামক শাস্তাশ্রাবক হবে।</p>
<p><a class='ref karu-bh' id='karu-bh236' href='#karu-bh236'>Karu-bh 236</a> তা শুনে আমি ভীষণ খুশি হয়েছিলাম। তারপর থেকে আমি জিনের প্রতি মৈত্রীচিত্তসম্পন্ন হয়ে এবং স্মৃতি ও প্রজ্ঞা-সমন্বিত হয়ে আজীবন অতিবাহিত করেছিলাম।</p>
<p><a class='ref karu-bh' id='karu-bh237' href='#karu-bh237'>Karu-bh 237</a> সেই কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস স্বর্গে জন্মেছিলাম।</p>
<p><a class='ref karu-bh' id='karu-bh238' href='#karu-bh238'>Karu-bh 238</a> আমি তিনশতবার দেবরাজত্ব করেছিলাম। পাঁচশতবার চক্রবর্তী রাজা হয়েছিলাম।</p>
<p><a class='ref karu-bh' id='karu-bh239' href='#karu-bh239'>Karu-bh 239</a> আর প্রাদেসিক রাজা তো অসংখ্যবার হয়েছিলাম। আমি সেই কর্মের ফলে সর্বত্রই সুখী হয়েছিলাম।</p>
<p><a class='ref karu-bh' id='karu-bh240' href='#karu-bh240'>Karu-bh 240</a> আমি দেবলোকে ও মনুষ্যলোকে এই দুই ভবেই শুধু জন্মগ্রহণ করেছি। অন্য কোনো গতি হয়েছে বলে আমার জানা নেই। এটি আমার যথাযথ অনুশীলনেরই ফল।</p>
<p><a class='ref karu-bh' id='karu-bh241' href='#karu-bh241'>Karu-bh 241</a> আমি ক্ষত্রিয় ও ব্রাহ্মণ এই দুই কুলেই শুধু জন্মগ্রহণ করেছি। কখনো নীচকুলে জন্মেছি বলে আমার জানা নেই। এটি আমার যথাযথ অনুশীলনেরই ফল।</p>
<p><a class='ref karu-bh' id='karu-bh242' href='#karu-bh242'>Karu-bh 242</a> আজ থেকে শেষ জন্মে আমি একজন ব্রাহ্মণ হয়েছি এবং শ্রাবস্তীর এক মহাধনাঢ্য পরিবারে জন্মগ্রহণ করেছি।</p>
<p><a class='ref karu-bh' id='karu-bh243' href='#karu-bh243'>Karu-bh 243</a> আমার মাতার নাম চন্দ্রাবতী ও পিতার নাম অশ্বলায়ন। বুদ্ধ আমার পিতাকে সর্বতোভাবে শুদ্ধ ও বিনীত করেছিলেন।</p>
<p><a class='ref karu-bh' id='karu-bh244' href='#karu-bh244'>Karu-bh 244</a> তারপর একদিন আমি সুগতের প্রতি প্রসন্ন হয়ে অনাগারিক প্রব্রজ্যা গ্রহণ করেছিলাম। আমার আচার্য মোদ্গল্লায়ন ও উপাধ্যায় সারিপুত্র।</p>
<p><a class='ref karu-bh' id='karu-bh245' href='#karu-bh245'>Karu-bh 245</a> প্রব্রজ্যা গ্রহণের সময় যখন আমার কেশছেদন করা হচ্ছিল তখনই আমার মিথ্যাদৃষ্টি সমূলে ছিন্ন হয়েছিল। আর চীবর পরিধানের সময় আমি অর্হত্ত্ব লাভ করেছিলাম।</p>
<p><a class='ref karu-bh' id='karu-bh246' href='#karu-bh246'>Karu-bh 246</a> অর্থ, ধর্ম, নিরুক্তি ও প্রতিভাণ এই চার প্রতিসম্ভিদায় আমার জ্ঞান দেখে লোকাগ্র বুদ্ধ আমাকে শ্রেষ্ঠপদে বসিয়েছিলেন।</p>
<p><a class='ref karu-bh' id='karu-bh247' href='#karu-bh247'>Karu-bh 247</a> উপাধ্যায় উপতিষ্যের (সারিপুত্র) দ্বারা জিজ্ঞাসিত হয়ে আমি সপ্রতিভভাবেই বিশ্লেষণ করেছিলাম। তাই আমিই সম্যকসম্বুদ্ধের শাসনে প্রতিসম্ভিদালাভীদের মধ্যে শ্রেষ্ঠ।</p>
<p><a class='ref karu-bh' id='karu-bh248' href='#karu-bh248'>Karu-bh 248</a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh249' href='#karu-bh249'>Karu-bh 249</a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh150' href='#karu-bh150'>Karu-bh 150</a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান মহাকোট্‌ঠিক স্থবির এই গাথাগুলো ভাষণ করেছিলেন।</p>
<p class='endsutta'>[মহাকোট্‌ঠিক স্থবির অপদান সপ্তম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
