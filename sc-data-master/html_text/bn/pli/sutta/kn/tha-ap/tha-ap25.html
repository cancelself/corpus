<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap25' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৩. সুভূতি বর্গ</li>
</ul>
<h1>৩. ত্রিশরণ গমনীয় স্থবির অপদান</h1>
</header>
<p><a class='ref karu-bh' id='karu-bh106' href='#karu-bh106'>Karu-bh 106</a>আমি চন্দ্রাবতী নগরে একজন মাতৃসেবক ছিলাম। আমার মাতাপিতা ছিলেন অন্ধ। আমি সেই সময় তাদের সেবা-শুশ্রূষা করেছিলাম।</p>
<p><a class='ref karu-bh' id='karu-bh107' href='#karu-bh107'>Karu-bh 107</a>সেই সময় একদিন আমি নির্জনে বসে আনমনে ভাবছিলাম, আমি মাতপিতাকে সেবা-শুশ্রূষা করতে গিয়ে হয়তো প্রব্রজ্যা গ্রহণ করাই হয়ে উঠবে না।</p>
<p><a class='ref karu-bh' id='karu-bh108' href='#karu-bh108'>Karu-bh 108</a>আমি অজ্ঞতারূপ মহা অন্ধকারে আচ্ছন্ন হয়ে লোভ-দ্বেষ-মোহ এই ত্রিবিধ অগ্নিতে দগ্ধ হতে হতে দুর্গতিতে জন্মগ্রহণ করলে পরে আমাকে উদ্ধার করার কেউই থাকবে না।</p>
<p><a class='ref karu-bh' id='karu-bh109' href='#karu-bh109'>Karu-bh 109</a>সেই সময় পৃথিবীতে বুদ্ধ উৎপন্ন হয়েছিলেন। তিনিই একমাত্র দুঃখপীড়িত শোকসন্তপ্ত পুণ্যকামী সত্ত্বগণকে উদ্ধার করতে সক্ষম।</p>
<p><a class='ref karu-bh' id='karu-bh110' href='#karu-bh110'>Karu-bh 110</a>আমি ত্রিশরণ গ্রহণ করে যথাযথভাবে রক্ষা করেছিলাম। সেই সুকৃত পুণ্যকর্মের প্রভাবে আমি দুর্গতি এড়াতে পেরেছিলাম।</p>
<p><a class='ref karu-bh' id='karu-bh111' href='#karu-bh111'>Karu-bh 111</a>তখন বুদ্ধের অগ্রশ্রাবক ছিলেন নিসভ স্থবির। আমি তার কাছে গিয়ে ত্রিশরণ গ্রহণ করেছিলাম।</p>
<p><a class='ref karu-bh' id='karu-bh112' href='#karu-bh112'>Karu-bh 112</a>সেই সময় আমার আয়ু ছিল লক্ষ বৎসর, আজীবন আমি সেই গৃহীত ত্রিশরণ যথাযথভাবে রক্ষা করেছিলাম।</p>
<p><a class='ref karu-bh' id='karu-bh113' href='#karu-bh113'>Karu-bh 113</a>আমি চলমান জীবনের প্রতিটি মুহূর্তে সেই ত্রিশরণ অনুস্মরণ করতাম। তার ফলে আমি তাবতিংস স্বর্গে জন্মগ্রহণ করেছিলাম।</p>
<p><a class='ref karu-bh' id='karu-bh114' href='#karu-bh114'>Karu-bh 114</a>দেবলোকে আমি ছিলাম অমিত পুণ্যশক্তির অধিকারী। যেই দেশে আমি উৎপন্ন হয়েছি, সেখানেই সুখের অষ্ট উপকরণ লাভ করেছি।</p>
<p><a class='ref karu-bh' id='karu-bh115' href='#karu-bh115'>Karu-bh 115</a>আমি ছিলাম তীক্ষ্ণপ্রাজ্ঞ। সকল দেবগণ আমাকে অনুসরণ করতেন। আমি অমিত ভোগ সম্পত্তি লাভ করেছিলাম।</p>
<p><a class='ref karu-bh' id='karu-bh116' href='#karu-bh116'>Karu-bh 116</a>সর্বত্রই আমার শরীর ছিল সোনালি বর্ণের ও কোমল কান্তিময়। আমি ছিলাম ভীষণ বন্ধুভাবাপন্ন। আমার যশ সর্বত্রই ছড়িয়ে পড়েছিল।</p>
<p><a class='ref karu-bh' id='karu-bh117' href='#karu-bh117'>Karu-bh 117</a>আমি দেবলোকে আশিবার দেবেন্দ্র হয়ে রাজত্ব করেছিলাম। আমি অপ্সরা পরিবৃত হয়ে দিব্যসুখ ভোগ করেছিলাম।</p>
<p><a class='ref karu-bh' id='karu-bh118' href='#karu-bh118'>Karu-bh 118</a>পৃথিবীতে আমি পঁচাত্তরবার রাজচক্রবর্তী হয়েছিলাম এবং অসংখ্যবার প্রাদেসিক রাজা হয়েছিলাম।</p>
<p><a class='ref karu-bh' id='karu-bh119' href='#karu-bh119'>Karu-bh 119</a>এই অন্তিম জন্মে আমি পুণ্যকর্ম-সমন্বিত হয়ে শ্রাবস্তীতে এক কুলীন পরিবারে জন্মগ্রহণ করেছিলাম।</p>
<p><a class='ref karu-bh' id='karu-bh120' href='#karu-bh120'>Karu-bh 120</a>বালক-পরিবৃত হয়ে আমি নগর হতে বের হয়ে আনন্দিত মনে সংঘারামে উপনীত হয়েছিলাম।</p>
<p><a class='ref karu-bh' id='karu-bh121' href='#karu-bh121'>Karu-bh 121</a>সেখানে আমি বিমুক্ত, উপধিবিহীন এক শ্রমণকে দেখতে পেলাম। তিনিই আমাকে ধর্মোপদেশ দিলেন এবং ত্রিশরণে প্রতিষ্ঠিত করলেন।</p>
<p><a class='ref karu-bh' id='karu-bh122' href='#karu-bh122'>Karu-bh 122</a>তার কাছে ত্রিশরণের কথা শুনে আমার পূর্বজীবনে গৃহীত ত্রিশরণের কথা মনে পড়ল এবং সেই আসনে উপবিষ্ট হয়েই আমি অর্হত্ত্ব লাভ করলাম।</p>
<p><a class='ref karu-bh' id='karu-bh123' href='#karu-bh123'>Karu-bh 123</a>জন্মের সাত বৎসরের মাথায় আমি অর্হত্ত্ব লাভ করেছিলাম। চক্ষুষ্মান বুদ্ধ আমার গুণের কথা জানতে পেরে আমাকে উপসম্পদা দিয়েছিলেন।</p>
<p><a class='ref karu-bh' id='karu-bh124' href='#karu-bh124'>Karu-bh 124</a>আজ থেকে অনন্ত কল্প আগে আমি যেই ত্রিশরণ গ্রহণ করেছিলাম, সেই সুকৃত কর্মের ফলে আজ আমি এই ফল লাভ করেছি।</p>
<p><a class='ref karu-bh' id='karu-bh125' href='#karu-bh125'>Karu-bh 125</a>সেই সুগৃহীত ত্রিশরণ আমি যথাযথভাবে রক্ষা করেছিলাম এবং মনে উত্তমরূপে ধারণ করেছিলাম। তাতে করে বিপুল যশ-খ্যাতি অর্জন করে আজ আমি অচল অমৃতপদ নির্বাণ লাভ করেছি।</p>
<p><a class='ref karu-bh' id='karu-bh126' href='#karu-bh126'>Karu-bh 126</a>যাদের শোনার আগ্রহ আছে তারা আমার কথা মনোযোগ দিয়ে শুনুন। আমি যেই অমৃত নির্বাণ স্বয়ং দর্শন করেছি তার কথাই এখন আপনাদের বলব।</p>
<p><a class='ref karu-bh' id='karu-bh127' href='#karu-bh127'>Karu-bh 127</a>পৃথিবীতে বুদ্ধ উৎপন্ন হয়ে জিনশাসন প্রচার করেছেন এবং শোকশল্য উৎপাটনকারী অমৃত ভেরি বাজিয়েছেন।</p>
<p><a class='ref karu-bh' id='karu-bh128' href='#karu-bh128'>Karu-bh 128</a>অতঃপর আপনারা অনুত্তর পুণ্যক্ষেত্রে এসে শক্তিপ্রমাণে অনুশীলন করুন এবং অমৃত নির্বাণ দর্শন করুন।</p>
<p><a class='ref karu-bh' id='karu-bh129' href='#karu-bh129'>Karu-bh 129</a>ত্রিশরণ গ্রহণ করে যথাযথভাবে পঞ্চশীল রক্ষা করুন এবং বুদ্ধের প্রতি চিত্তকে প্রসন্ন করে দুঃখের অন্তসাধন করুন।</p>
<p><a class='ref karu-bh' id='karu-bh130' href='#karu-bh130'>Karu-bh 130</a>যথাযথভাবে ধর্ম অনুশীলন করে আপনাপন শীল রক্ষা করুন। তাতে করে অচিরেই আপনারা অর্হত্ত্ব লাভ করবেন।</p>
<p><a class='ref karu-bh' id='karu-bh131' href='#karu-bh131'>Karu-bh 131</a>হে মহাবীর, ত্রিবিদ্যাপ্রাপ্ত, ঋদ্ধিমান ও পরচিত্ত-বিজানন-জ্ঞানলাভী আপনার সেই শ্রাবক শরণ স্থবির আপনাকে বন্দনা নিবেদন করছেন।</p>
<p><a class='ref karu-bh' id='karu-bh132' href='#karu-bh132'>Karu-bh 132</a>আজ থেকে অনন্ত কল্প আগে যেদিন আমি বুদ্ধের শরণ গ্রহণ করেছিলাম, সেদিন থেকে একবারও আমাকে দুর্গতিতে পড়তে হয়নি। এটি আমার ত্রিশরণ গ্রহণেরই ফল।</p>
<p><a class='ref karu-bh' id='karu-bh133' href='#karu-bh133'>Karu-bh 133</a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান ত্রিশরণ গমনীয় স্থবির এই গাথাগুলো ভাষণ করেছিলেন।</p>
<p class='endsutta'>[ত্রিশরণ গমনীয় স্থবির অপদান তৃতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
