<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap429' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪৩. সকিংসম্মার্জক বর্গ</li>
</ul>
<h1>৭. একধর্মশ্রবণীয় স্থবির অপদান</h1>
</header>
<p><a class='ref karu-bh' id='karu-bh88' href='#karu-bh88'>Karu-bh 88</a> সর্ববিধ ধর্মে বিশেষ পারদর্শী জিন পদুমুত্তর ভগবান চতুরার্যসত্য প্রকাশ করে বহু সত্ত্বকে মুক্ত করছিলেন।</p>
<p><a class='ref karu-bh' id='karu-bh89' href='#karu-bh89'>Karu-bh 89</a> সেই সময় আমি কঠোর তপস্যাকারী জটিল সন্ন্যাসী ছিলাম। তখন আমি বল্কলবস্ত্র ধুনতে ধুনতে আকাশপথ দিয়ে যাচ্ছিলাম।</p>
<p><a class='ref karu-bh' id='karu-bh90' href='#karu-bh90'>Karu-bh 90</a> আকাশপথ দিয়ে যেতে যেতে যখনি ঠিক বুদ্ধশ্রেষ্ঠের ওপর পৌঁছলাম, তখন আর যেতে পারছিলাম না। তীরবিদ্ধ পাখির ন্যায় আমি সম্পূর্ণ অচল হয়ে গিয়েছিলাম।</p>
<p><a class='ref karu-bh' id='karu-bh91' href='#karu-bh91'>Karu-bh 91</a> জলকে পাশ কাটিয়ে আমি আকাশপথে যেতে থাকি। অতীতে আমার তো এমন কোনো ঈর্যাপথ-বিপর্যয় দেখা যায়নি।</p>
<p><a class='ref karu-bh' id='karu-bh92' href='#karu-bh92'>Karu-bh 92</a> আমাকে অবশ্যই বিষয়টি খোঁজ করে দেখতে হবে। নিশ্চয় কোনো একটি কারণ খুঁজে পাওয়া যাবে। তারপর আমি আকাশ থেকে নেমে প্রথমে শাস্তার শব্দ শুনতে পেয়েছিলাম।</p>
<p><a class='ref karu-bh' id='karu-bh93' href='#karu-bh93'>Karu-bh 93</a> তখন তিনি ‘পৃথিবীর যত মনোজ্ঞ, প্রিয়বস্ত্র ও শ্রুতিমধুর শব্দ-সবকিছুই অনিত্য, ক্ষয়শীল, ব্যয়শীল’ বলে দেশনা করছিলেন। তখন শাস্তার সেই কথাটিই আমার বেশ মনে ধরল। এভাবে শাস্তার কাছ থেকে অনিত্যসংজ্ঞা শিখে নিয়ে আমি আমার আশ্রমে চলে গিয়েছিলাম।</p>
<p><a class='ref karu-bh' id='karu-bh94' href='#karu-bh94'>Karu-bh 94</a> যথা-আয়ুষ্কাল বেঁচে থাকার পর আমি সেখানেই মৃত্যুবরণ করেছিলাম। যত দিন বেঁচে ছিলাম, তত দিন আমি সেই যে সদ্ধর্মশ্রবণ করেছিলাম তা মনে মনে স্মরণ করেছিলাম।</p>
<p><a class='ref karu-bh' id='karu-bh95' href='#karu-bh95'>Karu-bh 95</a> সেই সুকৃত কমের্র ফলে এবং প্রার্থনাবলে আমি মনুষ্যদেহ ত্যাগ করে তাবতিংস দেবলোকে জন্ম নিয়েছিলাম।</p>
<p><a class='ref karu-bh' id='karu-bh96' href='#karu-bh96'>Karu-bh 96</a> ত্রিশ হাজার কল্প আমি দেবলোকে রমিত হয়েছিলাম। একান্নবার দেবলোকে দেবরাজত্ব করেছিলাম।</p>
<p><a class='ref karu-bh' id='karu-bh97' href='#karu-bh97'>Karu-bh 97</a> একুশবার আমি রাজচক্রবর্তী হয়েছিলাম। আর প্রাদেসিক রাজা তো অসংখ্যবার হয়েছিলাম।</p>
<p><a class='ref karu-bh' id='karu-bh98' href='#karu-bh98'>Karu-bh 98</a> আমি আমার পুণ্য ভোগ করেছিলাম। জন্মজন্মান্তরে সুখী হতাম। আমি ভবভবান্তরে ভ্রমণকালে সব সময় বুদ্ধের কাছ থেকে প্রাপ্ত অনিত্যসংজ্ঞা স্মরণ করতাম। তারপরও আমি সংসারের শেষ পরিণতি অচ্যুতপদ নির্বাণ লাভ করিনি।</p>
<p><a class='ref karu-bh' id='karu-bh99' href='#karu-bh99'>Karu-bh 99</a> পিতৃগৃহে বসে একদিন ভাবিতেন্দ্রিয় শ্রমণ এই বলে অনিত্যমূলক দেশনা করছিলেন।</p>
<p><a class='ref karu-bh' id='karu-bh100' href='#karu-bh100'>Karu-bh 100</a> সংসারের যাবতীয় সংস্কারই অনিত্য, উৎপত্তি ও বিলয়শীল। উৎপন্ন হয়ে আবার নিরুদ্ধ হয়। সেই সংস্কারসমূহের চরম উপশমই পরম সুখ।</p>
<p><a class='ref karu-bh' id='karu-bh101' href='#karu-bh101'>Karu-bh 101</a> এই গাথা শুনার সঙ্গে সঙ্গেই আমার পূর্বলব্ধ অনিত্যসংজ্ঞার কথা মনে পড়েছিল। সেই আসনে বসেই আমি অর্হত্ত্ব লাভ করেছিলাম।</p>
<p><a class='ref karu-bh' id='karu-bh102' href='#karu-bh102'>Karu-bh 102</a> জন্মের মাত্র সাত বৎসর বয়সে আমি অর্হত্ত্ব লাভ করেছিলাম এবং তারপর বুদ্ধ আমাকে উপসম্পদা প্রদান করেছিলেন। এটি আমার ধর্মশ্রবণেরই ফল।</p>
<p><a class='ref karu-bh' id='karu-bh103' href='#karu-bh103'>Karu-bh 103</a> আজ থেকে লক্ষকল্প আগে আমি যেই ধর্মশ্রবণ করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার ধর্মশ্রবণেরই ফল।</p>
<p><a class='ref karu-bh' id='karu-bh104' href='#karu-bh104'>Karu-bh 104</a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh105' href='#karu-bh105'>Karu-bh 105</a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh106' href='#karu-bh106'>Karu-bh 106</a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান একধর্মশ্রবণীয় স্থবির এই গাথাগুলো ভাষণ করেছিলেন।</p>
<p class='endsutta'>[একধর্মশ্রবণীয় স্থবির অপদান ষষ্ঠ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
