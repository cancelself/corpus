<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap43' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫. উপালি বর্গ</li>
</ul>
<h1>১. ভাগিনেয় উপালি স্থবির অপদান</h1>
</header>
<p><a class='ref karu-bh' id='karu-bh1' href='#karu-bh1'>Karu-bh 1</a>একদিন বিবেককামী লোকনায়ক সম্বুদ্ধ হাজার ক্ষীণাসব অর্হৎ পরিবেষ্টিত হয়ে নির্জনে অবস্থানের জন্য যাচ্ছিলেন।</p>
<p><a class='ref karu-bh' id='karu-bh2' href='#karu-bh2'>Karu-bh 2</a>তখন আমি ছিলাম মৃগচর্ম-পরিহিত ত্রিদণ্ডধারী তাপস। আমি ভিক্ষুসংঘ-পরিবৃত লোকনায়ক সম্বুদ্ধকে দেখতে পেয়েছিলাম।</p>
<p><a class='ref karu-bh' id='karu-bh3' href='#karu-bh3'>Karu-bh 3</a>আমার পরিহিত মৃগচর্মকে একাংশ করে দুহাত জোড় করে নতশিরে সম্বুদ্ধকে অভিবাদন করেছিলাম এবং গাথাযোগে লোকনায়ক বুদ্ধের ভূয়সী প্রশংসা করেছিলাম।</p>
<p><a class='ref karu-bh' id='karu-bh4-5' href='#karu-bh4-5'>Karu-bh 4-5</a>যেমন অণ্ডজ, স্বেদজ, ঔপপাতিক ও জরায়ুজ প্রভৃতি সত্ত্বগণ এবং কাক, পক্ষী প্রভৃতি আকাশচারী সমস্ত প্রাণীগণ। অথবা সংজ্ঞী-অসংজ্ঞী যেই সমস্ত সত্ত্বগণ আছে, তারা সকলেই আপনার জ্ঞানসীমার অভ্যন্তরে অবস্থিত।</p>
<p><a class='ref karu-bh' id='karu-bh6' href='#karu-bh6'>Karu-bh 6</a>পৃথিবীতে যে সমস্ত সুগন্ধ আছে সেগুলো, বিশাল বিশাল পর্বতমালা ও সুউচ্চ হিমালয় পর্বত কোনোটাই আপনার শীলগুণের ষোলোকলার এককলার সমান নয়।</p>
<p><a class='ref karu-bh' id='karu-bh7' href='#karu-bh7'>Karu-bh 7</a>আপনি হচ্ছেন দেবলোকসহ এই পৃথিবীর মোহরূপ অন্ধকার বিদূরণকারী, আপনার জ্ঞানজ্যোতিতে সমস্ত অজ্ঞতারূপ অন্ধকার এখন বিধ্বংসিত।</p>
<p><a class='ref karu-bh' id='karu-bh8' href='#karu-bh8'>Karu-bh 8</a>সূর্য অস্তমিত হলে যেমন সত্ত্বগণ অন্ধকারে আচ্ছন্ন থাকে, ঠিক তদ্রূপ বুদ্ধ তথাগত উৎপন্ন না হলে এই পৃথিবী অজ্ঞতারূপ অন্ধকারে আচ্ছন্ন থাকে।</p>
<p><a class='ref karu-bh' id='karu-bh9' href='#karu-bh9'>Karu-bh 9</a>পৃথিবীতে সূর্য উদিত হলে যেমন সমস্ত অন্ধকার বিদূরিত হয়, ঠিক তদ্রূপ বুদ্ধশ্রেষ্ঠ আপনিও অজ্ঞতারূপ সমস্ত অন্ধকার বিদূরিত করেন।</p>
<p><a class='ref karu-bh' id='karu-bh10' href='#karu-bh10'>Karu-bh 10</a>কঠোর সাধনা বলে আপন চিত্তকে দমন করে আপনি দেবলোকসহ এই মনুষ্যলোকে বুদ্ধ হিসেবে আবির্ভূত হয়েছেন এবং আপনি আপনার কর্মের মাধ্যমে বহু মানুষকে সন্তুষ্ট করেছেন।</p>
<p><a class='ref karu-bh' id='karu-bh11' href='#karu-bh11'>Karu-bh 11</a>স্থিতধী মহামুনি পদুমুত্তর ভগবান তার সেই সমস্ত প্রশংসাবাক্য অনুমোদন করে আকাশে হংসরাজের ন্যায় নভোমণ্ডলে উঠেছিলেন।</p>
<p><a class='ref karu-bh' id='karu-bh12' href='#karu-bh12'>Karu-bh 12</a>মহর্ষি পদুমুত্তর সম্বুদ্ধ নভোমণ্ডলে উঠে অন্তরীক্ষে দাঁড়িয়ে এই গাথাগুলো ভাষণ করেছিলেন।</p>
<p><a class='ref karu-bh' id='karu-bh13' href='#karu-bh13'>Karu-bh 13</a>যেই ব্যক্তি নানা উপমাযোগে আমার জ্ঞানপ্রভার ভূয়সী প্রশংসা করল, আমি এখন তার গুণকীর্তন করব। তোমরা মনোযোগ দিয়ে শোন।</p>
<p><a class='ref karu-bh' id='karu-bh14' href='#karu-bh14'>Karu-bh 14</a>সে দেবলোকে আঠারোবার দেবরাজ হয়ে জন্মগ্রহণ করবে এবং পৃথিবীতে তিনশতবার রাজা হবে।</p>
<p><a class='ref karu-bh' id='karu-bh15' href='#karu-bh15'>Karu-bh 15</a>পৃথিবীতে সে পঁচিশবার রাজচক্রবর্তী হবে এবং তখন তার অধীনে অসংখ্য প্রাদেশিক রাজ্য থাকবে।</p>
<p><a class='ref karu-bh' id='karu-bh16' href='#karu-bh16'>Karu-bh 16</a>আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে আবির্ভূত হবেন।</p>
<p><a class='ref karu-bh' id='karu-bh17' href='#karu-bh17'>Karu-bh 17</a>তখন সে তুষিত স্বর্গ হতে চ্যুত হয়ে পূর্বকৃত কর্মপ্রভাবে নীচুজাতে জন্মগ্রহণ করলেও উপালি নামে খ্যাত হবে।</p>
<p><a class='ref karu-bh' id='karu-bh18' href='#karu-bh18'>Karu-bh 18</a>পরে সে প্রব্রজিত হয়ে পাপের প্রতি বীতস্পৃহ হয়ে সর্বাসব ক্ষয় করে সম্পূর্ণ অনাসক্ত হয়ে পরিনির্বাপিত হবে।</p>
<p><a class='ref karu-bh' id='karu-bh19' href='#karu-bh19'>Karu-bh 19</a>শাক্যপুত্র মহর্ষি গৌতমবুদ্ধ তার প্রতি অতিশয় তুষ্ট হয়ে বিনয়জ্ঞ উপালিকে এই শ্রেষ্ঠস্থান দিবেন।</p>
<p>[অতঃপর ভাগিনেয় উপালি স্থবির নিজের সম্বন্ধে বললেন]</p>
<p><a class='ref karu-bh' id='karu-bh20' href='#karu-bh20'>Karu-bh 20</a>আমি শ্রদ্ধায় প্রব্রজিত হয়েছি। আমার সমস্ত করণীয় কৃত হয়েছে। এখন আমি অনাসক্ত হয়েই অবস্থান করি।</p>
<p><a class='ref karu-bh' id='karu-bh21' href='#karu-bh21'>Karu-bh 21</a>ভগবান আমার প্রতি অশেষ অনুকম্পাবশত আমাকে বিনয়ে বিশারদ উপাধি দিয়েছেন। এখন আমি আমার স্বীয় কর্মে অভিরমিত হয়ে ও অনাসক্ত হয়ে অবস্থান করি।</p>
<p><a class='ref karu-bh' id='karu-bh22' href='#karu-bh22'>Karu-bh 22</a>আমি প্রাতিমোক্ষশীলে ও পঞ্চেন্দ্রিয়ে সুসংযত হয়ে সমস্ত রত্নের আকর বিনয়কে ধারণ করি।</p>
<p><a class='ref karu-bh' id='karu-bh23' href='#karu-bh23'>Karu-bh 23</a>আমার এই সমস্ত গুণ অবগত হয়ে অনুত্তর শাস্তা ভিক্ষুসংঘের মাঝে উপবিষ্ট হয়ে আমাকে এই শ্রেষ্ঠস্থান দিয়েছেন।</p>
<p><a class='ref karu-bh' id='karu-bh24' href='#karu-bh24'>Karu-bh 24</a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান উপালি স্থবির এই গাথাগুলো ভাষণ করেছিলেন।</p>
<p class='endsutta'>[ভাগিনেয় উপালি স্থবির অপদান প্রথম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
