<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap398' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪০. পিলিন্দবচ্ছ বর্গ</li>
</ul>
<h1>৬. বাকুল স্থবির অপদান</h1>
</header>
<p><a class='ref karu-bh' id='karu-bh386' href='#karu-bh386'>Karu-bh 386</a>হিমালয়ের অনতিদূরে শোভিত নামক এক পর্বত ছিল। তাতে আমার শিষ্যদের দ্বারা নির্মিত একটি আশ্রম ছিল।</p>
<p><a class='ref karu-bh' id='karu-bh387' href='#karu-bh387'>Karu-bh 387</a>সেখানে বহু মণ্ডপ, সুপুষ্পিত সিন্দুবার বৃক্ষ, বন্যফলের গাছ ও নানা জাতীয় বৃক্ষরাজি ছিল।</p>
<p><a class='ref karu-bh' id='karu-bh388' href='#karu-bh388'>Karu-bh 388</a>সেখানে বহু সুপুষ্পিত নিগ্গুণ্ডি গাছ, বড়ই গাছ, অলাবু গাছ ও পুণ্ডরীক গাছ ছিল।</p>
<p><a class='ref karu-bh' id='karu-bh389' href='#karu-bh389'>Karu-bh 389</a>সেখানে আলকাবৃক্ষ, বেলুকগাছ, কলাগাছ, মাতুলুঙ্গ গাছ, মহানাম গাছ, অর্জুন গাছ ও প্রিয়ঙ্গুক গাছ ছিল।</p>
<p><a class='ref karu-bh' id='karu-bh390' href='#karu-bh390'>Karu-bh 390</a>সেখানে কোশম্বা, সলল, নিম, নিগ্রোধ ও কপিঘনাসহ বহু বৃক্ষরাজির সমারোহ ছিল। আমার আশ্রম এমনই মনোরম ছিল। তাতে আমি সশিষ্যে বসবাস করেছিলাম।</p>
<p><a class='ref karu-bh' id='karu-bh391' href='#karu-bh391'>Karu-bh 391</a>লোকনায়ক স্বয়ম্ভূ অনোমদর্শী ভগবান নির্জন বিবেকস্থান খুঁজতে গিয়ে আমার আশ্রমে উপস্থিত হয়েছিলেন।</p>
<p><a class='ref karu-bh' id='karu-bh392' href='#karu-bh392'>Karu-bh 392</a>মহাবীর মহাযশস্বী লোকনাথ অনোমদর্শী ভগবান আমার আশ্রমে উপস্থিত হলে পরে মুহূর্তের মধ্যেই তাঁর বাত-ব্যাধি দেখা দিয়েছিল।</p>
<p><a class='ref karu-bh' id='karu-bh393' href='#karu-bh393'>Karu-bh 393</a>আমি অরণ্যে বিচরণ করতে করতে হঠাৎ লোকনায়ক বুদ্ধকে দেখতে পেয়েছিলাম এবং মহাযশস্বী চক্ষুষ্মান সম্বুদ্ধের কাছে গিয়েছিলাম।</p>
<p><a class='ref karu-bh' id='karu-bh394' href='#karu-bh394'>Karu-bh 394</a>তাঁর ভাবভঙ্গি দেখেই আমি বুঝতে পেরেছিলাম যে, বুদ্ধের ব্যাধি দেখা দিয়েছে।</p>
<p><a class='ref karu-bh' id='karu-bh395' href='#karu-bh395'>Karu-bh 395</a>শিগ্‌গির আমি আশ্রমে আমার শিষ্যদের কাছে গিয়েছিলাম। ওষুধ তৈরির ইচ্ছায় আমি শিষ্যদের ডেকেছিলাম।</p>
<p><a class='ref karu-bh' id='karu-bh396' href='#karu-bh396'>Karu-bh 396</a>আমার ডাক শুনে আমার শিষ্যরা আমার প্রতি গুরুগারবতাবশে একত্র সমবেত হয়েছিল।</p>
<p><a class='ref karu-bh' id='karu-bh397' href='#karu-bh397'>Karu-bh 397</a>তারপর শিগ্‌গির আমি পর্বতের ওপর উঠে সর্বৌষধ নিয়ে এসে পানীয় যোগে বুদ্ধশ্রেষ্ঠকে দান করেছিলাম।</p>
<p><a class='ref karu-bh' id='karu-bh398' href='#karu-bh398'>Karu-bh 398</a>লোকনায়ক সর্বজ্ঞ মহর্ষি সুগত মহাবীর বুদ্ধ ওষুধ খেয়ে শিগ্‌গির রোগমুক্ত হয়েছিলেন।</p>
<p><a class='ref karu-bh' id='karu-bh399' href='#karu-bh399'>Karu-bh 399</a>আমার চিত্তপ্রশান্তি ও শ্রদ্ধাবোধ দেখে মহাযশস্বী অনোমদর্শী ভগবান নিজ আসনে বসে এই গাথাগুলো ভাষণ করেছিলেন।</p>
<p><a class='ref karu-bh' id='karu-bh400' href='#karu-bh400'>Karu-bh 400</a>যেই ব্যক্তি আমাকে ওষুধ দান করেছে এবং আমার রোগ সারিয়ে তুলেছে, এখন আমি তার ভূয়সী প্রশংসা করব। তোমরা মনোযোগ দিয়ে শোন।</p>
<p><a class='ref karu-bh' id='karu-bh401' href='#karu-bh401'>Karu-bh 401</a>সে লক্ষকল্প ধরে দেবলোকে রমিত হবে। সেখানে তার জন্যে দিব্যতূর্য বাজানো হবে এবং তাতে করে সে প্রতিনিয়ত আমোদিত হবে।</p>
<p><a class='ref karu-bh' id='karu-bh402' href='#karu-bh402'>Karu-bh 402</a>মনুষ্যলোকে জন্ম নিয়েও সে পূর্বকৃত পুণ্য-প্রভাবে হাজারবার চক্রবর্তী রাজা হবে।</p>
<p><a class='ref karu-bh' id='karu-bh403-404' href='#karu-bh403-404'>Karu-bh 403-404</a>আজ থেকে পঞ্চান্ন কল্প আগে সে চতুরন্ত বিজয়ী, জম্বুদ্বীপের অধীশ্বর, সপ্তরত্ন-সমন্বিত মহাপরাক্রমশালী ‘অনোম’ নামক চক্রবর্তী রাজা হবে এবং এমনকি তাবতিংস দেবলোকেও স্বীয় আধিপত্য বিস্তার করবে।</p>
<p><a class='ref karu-bh' id='karu-bh405' href='#karu-bh405'>Karu-bh 405</a>দেবতা হোক আর মনুষ্য হোক, সবখানেই সে নিরোগী হবে এবং কারো অনুগ্রহ ছাড়াই সে এই পৃথিবীতে ব্যাধি অতিক্রম করবে।</p>
<p><a class='ref karu-bh' id='karu-bh406' href='#karu-bh406'>Karu-bh 406</a>আজ থেকে অপরিমেয় কল্প পরে ওক্কাকুকুলে গৌতম নামক শাস্তা পৃথিবীতে জন্ম নেবেন।</p>
<p><a class='ref karu-bh' id='karu-bh407' href='#karu-bh407'>Karu-bh 407</a>তাঁর ধর্মে সে ধর্মৌরসজাত উত্তরাধিকারী হবে এবং সর্বাসব অভিজ্ঞা দ্বারা জ্ঞাত হয়ে সম্পূর্ণ অনাসক্ত হয়ে পরিনির্বাপিত হবে।</p>
<p><a class='ref karu-bh' id='karu-bh408' href='#karu-bh408'>Karu-bh 408</a>ক্লেশগুলোকে দগ্ধ করে সে তৃষ্ণাস্রোত অতিক্রম করবে এবং বাকুল নামক শাস্তাশ্রাবক হবে।</p>
<p><a class='ref karu-bh' id='karu-bh409' href='#karu-bh409'>Karu-bh 409</a>এই সমস্ত বিষয় অভিজ্ঞা দ্বারা জ্ঞাত হয়ে শাক্যপুরুষ গৌতম ভিক্ষুসংঘের মাঝে বসে তাকে এই শ্রেষ্ঠস্থানে প্রতিষ্ঠিত করবেন।</p>
<p><a class='ref karu-bh' id='karu-bh410' href='#karu-bh410'>Karu-bh 410</a>একদিন লোকনায়ক স্বয়ম্ভূ অনোমদর্শী ভগবান নির্জন বিবেকস্থান খুঁজতে খুঁজতে আমার আশ্রমে উপনীত হয়েছিলেন।</p>
<p><a class='ref karu-bh' id='karu-bh411' href='#karu-bh411'>Karu-bh 411</a>আমার আশ্রমে উপনীত হওয়া লোকনায়ক সর্বজ্ঞ মহাবীর বুদ্ধকে আমি নিজ হাতে অতীব প্রসন্নমনে সর্বৌষুধে পরিতৃপ্ত করেছিলাম।</p>
<p><a class='ref karu-bh' id='karu-bh412' href='#karu-bh412'>Karu-bh 412</a>আমার সেই সুকৃত কর্ম সুক্ষেত্রে রোপিত হয়েছে। আমার সেই কর্ম সুকৃত হওয়ার দরুন আমার পক্ষে সেটি নষ্ট করা সম্ভব হয়নি।</p>
<p><a class='ref karu-bh' id='karu-bh413' href='#karu-bh413'>Karu-bh 413</a>সেটি ছিল আমার পরম লাভ। সেটি আমার পক্ষে সুলব্ধই হয়েছে। আমি লোকনায়ক বুদ্ধকে দেখতে পেয়েছিলাম। সেই কর্ম-প্রভাবেই আমি অচলপদ নির্বাণ লাভ করেছি।</p>
<p><a class='ref karu-bh' id='karu-bh414' href='#karu-bh414'>Karu-bh 414</a>এই সমস্ত বিষয় অবগত হয়েই শাক্যপুঙ্গব গৌতম বুদ্ধ ভিক্ষুসংঘের মাঝে বসে আমাকে শ্রেষ্ঠস্থানে প্রতিষ্ঠিত করেছেন।</p>
<p><a class='ref karu-bh' id='karu-bh415' href='#karu-bh415'>Karu-bh 415</a>আজ থেকে অপরিমেয় কল্প আগে আমি যেই কর্ম করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার ওষুধ দানেরই ফল।</p>
<p><a class='ref karu-bh' id='karu-bh416' href='#karu-bh416'>Karu-bh 416</a>আমার সমস্ত ক্লেশ দগ্ধ হয়েছে। আমার জন্মসকল ধ্বংস হয়েছে। সর্বাসব পরিক্ষীণ হয়ে এখন আর আমার পুনর্জন্ম নেই।</p>
<p><a class='ref karu-bh' id='karu-bh417' href='#karu-bh417'>Karu-bh 417</a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh418' href='#karu-bh418'>Karu-bh 418</a>চার প্রতিসম্ভিদা,, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান বাকুল স্থবির এই গাথাগুলো ভাষণ করেছিলেন।</p>
<p class='endsutta'>[বাকুল স্থবির অপদান ষষ্ঠ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
