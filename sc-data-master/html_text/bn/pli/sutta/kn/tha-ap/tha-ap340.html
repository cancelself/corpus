<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap340' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৩৪. গন্ধোদক বর্গ</li>
</ul>
<h1>৮. উত্তরীয়দায়ক স্থবির অপদান</h1>
</header>
<p><a class='ref karu-bh' id='karu-bh90' href='#karu-bh90'>Karu-bh 90</a>হংসবতী নগরে আমি তখন অধ্যাপক, মন্ত্রধর ও ত্রিবিদে পারদর্শী এক ব্রাহ্মণ ছিলাম।</p>
<p><a class='ref karu-bh' id='karu-bh91' href='#karu-bh91'>Karu-bh 91</a>জাতিতে বিশুদ্ধ ও সুশিক্ষিত আমি শিষ্য পরিবেষ্টিত হয়ে জল সেচনের জন্যে নগর হতে বের হয়েছিলাম।</p>
<p><a class='ref karu-bh' id='karu-bh92' href='#karu-bh92'>Karu-bh 92</a>সর্ববিধ ধর্মে পারদর্শী জিন পদুমুত্তর বুদ্ধ হাজারো ক্ষীণাসব অর্হৎ পরিবেষ্টিত হয়ে নগরে প্রবেশ করছিলেন।</p>
<p><a class='ref karu-bh' id='karu-bh93' href='#karu-bh93'>Karu-bh 93</a>অর্হৎ পরিবেষ্টিত অনিন্দ্য সুন্দর অকুতোভয়ী বুদ্ধকে দেখে আমার মন প্রসন্নতায় ভরে উঠেছিল।</p>
<p><a class='ref karu-bh' id='karu-bh94' href='#karu-bh94'>Karu-bh 94</a>হাত জোড় করে নতশিরে আমি সেই সুব্রত বুদ্ধকে বন্দনা নিবেদন করেছিলাম এবং অতীব প্রসন্নচিত্তে একটি উত্তরীয় দান করেছিলাম।</p>
<p><a class='ref karu-bh' id='karu-bh95' href='#karu-bh95'>Karu-bh 95</a>আমি দুহাতে উত্তরীয় বস্ত্রটি ধরে আকাশের দিকে ছুঁড়ে দিয়েছিলাম। দেখা গেল সেই বস্ত্রটি তখন সমগ্র বুদ্ধ পরিষদকে আচ্ছাদিত করেছিল।</p>
<p><a class='ref karu-bh' id='karu-bh96' href='#karu-bh96'>Karu-bh 96</a>সেই উত্তরীয় বস্ত্রটি তখন পিণ্ডচারণরত মহাভিক্ষুসংঘের মাথার ওপর শামিয়ানার মতো করে স্থিত হয়েছিল। সেই দৃশ্যটি আমাকে ভীষণভাবে আনন্দ দিয়েছিল।</p>
<p><a class='ref karu-bh' id='karu-bh97' href='#karu-bh97'>Karu-bh 97</a>ঘর হতে বের হয়ে পথে দাঁড়িয়ে স্বয়ম্ভূ অগ্রপুদ্গল শাস্তা আমার সেই দান অনুমোদন করেছিলেন এই বলে :</p>
<p><a class='ref karu-bh' id='karu-bh98' href='#karu-bh98'>Karu-bh 98</a>যে ব্যক্তি আমাকে অতীব প্রসন্নচিত্তে একটি উত্তরীয় বস্ত্র দান করেছে, এখন আমি তার ভূয়সী প্রশংসা করব। তোমরা মনোযোগ দিয়ে আমার কথা শোন।</p>
<p><a class='ref karu-bh' id='karu-bh99' href='#karu-bh99'>Karu-bh 99</a>সে ত্রিশ হাজার কল্প দেবলোকে রমিত হবে এবং পঞ্চাশবার দেবেন্দ্র হয়ে দেবরাজত্ব করবে।</p>
<p><a class='ref karu-bh' id='karu-bh100' href='#karu-bh100'>Karu-bh 100</a>পূর্বকৃত পুণ্য-প্রভাবে দেবলোকে বসবাসকালে তার ওপর শতযোজন বিস্তৃত শামিয়ানার মতো বস্ত্রাচ্ছাদিত থাকবে।</p>
<p><a class='ref karu-bh' id='karu-bh101' href='#karu-bh101'>Karu-bh 101</a>ছত্রিশবার সে চক্রবর্তী রাজা হবে, আর প্রাদেসিক রাজা তো অসংখ্যবার হবেই।</p>
<p><a class='ref karu-bh' id='karu-bh102' href='#karu-bh102'>Karu-bh 102</a>ভবভবান্তরে জন্মপরিভ্রমণকালে পূর্বকৃত পুণ্য-প্রভাবে মনে মনে সে যখনি যেটি চাইবে তৎক্ষণাৎ তার সেটি উৎপন্ন হবে।</p>
<p><a class='ref karu-bh' id='karu-bh103' href='#karu-bh103'>Karu-bh 103</a>এই ব্যক্তি কোশেয়্য কম্বল, ক্ষৌমবস্ত্র, কার্পাস বস্ত্র ও বহু মূল্যবান বস্ত্র লাভ করবে।</p>
<p><a class='ref karu-bh' id='karu-bh104' href='#karu-bh104'>Karu-bh 104</a>এই ব্যক্তি যখনি যেটি চাইবে তৎক্ষণাৎ সেটি লাভ করবে। সব সময় সে একটি মাত্র বস্ত্রদানের ফল এভাবেই ভোগ করবে।</p>
<p><a class='ref karu-bh' id='karu-bh105' href='#karu-bh105'>Karu-bh 105</a>পরবর্তীকালে সে প্রব্রজ্যা গ্রহণ করে পূর্বকৃত পুণ্য-প্রভাবে গৌতম ভগবানের কাছে ধর্ম প্রত্যক্ষ সাক্ষাৎ করবে।</p>
<p>(অতঃপর স্থবির নিজের সম্বন্ধে বললেন)</p>
<p><a class='ref karu-bh' id='karu-bh106' href='#karu-bh106'>Karu-bh 106</a>অহো, আমি মহর্ষি সর্বজ্ঞ বুদ্ধের কাছে কত সুকর্মই না করেছিলাম! মাত্র একটি বস্ত্র দান করেই আমি অমৃতপদ নির্বাণ লাভ করেছি।</p>
<p><a class='ref karu-bh' id='karu-bh107' href='#karu-bh107'>Karu-bh 107</a>মণ্ডপে, বৃক্ষমূলে অথবা শূন্যঘরে আমি যেখানেই বসবাস করি না কেন, সবখানেই আমার দিব্যবিমানের চারপাশে শামিয়ানার মতো বস্ত্রাচ্ছাদনী ধারণ করা হতো।</p>
<p><a class='ref karu-bh' id='karu-bh108' href='#karu-bh108'>Karu-bh 108</a>আমি অযাচিতভাবেই দান পাওয়া চীবরই পরিধান করি এবং অন্নপানীয়সহ বিভিন্ন প্রয়োজনীয় দ্রব্যাদি লাভ করি। এটি আমার উত্তরীয় বস্ত্র দানেরই ফল।</p>
<p><a class='ref karu-bh' id='karu-bh109' href='#karu-bh109'>Karu-bh 109</a>আজ থেকে লক্ষকল্প আগে আমি যেই কর্ম করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার বস্ত্রদানেরই ফল।</p>
<p><a class='ref karu-bh' id='karu-bh110' href='#karu-bh110'>Karu-bh 110</a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান উত্তরীয়দায়ক স্থবির এই গাথাগুলো ভাষণ করেছিলেন।</p>
<p class='endsutta'>[উত্তরীয়দায়ক স্থবির অপদান অষ্টম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
