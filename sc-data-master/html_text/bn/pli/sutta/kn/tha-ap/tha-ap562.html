<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap562' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৬. যশ বর্গ</li>
</ul>
<h1>১০. উপবান স্থবির অপদান</h1>
</header>
<p><a class='ref karu-bh' id='karu-bh122' href='#karu-bh122'>Karu-bh 122</a> সর্ববিধ ধর্মে বিশেষ পারদর্শী সম্বুদ্ধ, পদুমুত্তর জিন অগ্নিস্কন্ধের ন্যায় প্রজ্জ্বলিত হয়ে পরিনির্বাপিত হয়েছিলেন।</p>
<p><a class='ref karu-bh' id='karu-bh123' href='#karu-bh123'>Karu-bh 123</a> মহাজনতা সম্মিলিতভাবে তথাগতকে পূজা করেছিল এবং শ্মশানে বুদ্ধের শরীরকে তুলেছিল।</p>
<p><a class='ref karu-bh' id='karu-bh124' href='#karu-bh124'>Karu-bh 124</a> তারা বুদ্ধের শরীরকে অগ্নিদগ্ধ করে ধাতুগুলো কুড়িয়ে নিয়েছিল। দেবতুল্য সকলেই একটি বুদ্ধস্তূপ তৈরি করেছিল।</p>
<p><a class='ref karu-bh' id='karu-bh125-127' href='#karu-bh125-127'>Karu-bh 125-127</a> প্রথমে স্বর্ণময়, দ্বিতীয়ত মণিময়, তৃতীয়ত রৌপ্যময়, চতুর্থত স্ফটিকময়, পঞ্চমত লোহিতঙ্কময় ও ষষ্ঠত মসারগল্লময়-এভাবে সেই বুদ্ধস্তূপটিকে সম্পূর্ণ রত্নময় করা হয়েছিল। সেই বুদ্ধস্তূপের বিমগুলো মণিময় ও বেদিগুলো রত্নময় ছিল। সম্পূর্ণ স্বর্ণময় সেই বুদ্ধস্তূপটি ছিল এক যোজন উচ্চতাবিশিষ্ট।</p>
<p><a class='ref karu-bh' id='karu-bh128' href='#karu-bh128'>Karu-bh 128</a> তখন সেখানে দেবতারা সমবেত হয়ে পরামর্শ করেছিল যে, আমরাও লোকনাথ বুদ্ধের জন্যে স্তূপ তৈরি করব।</p>
<p><a class='ref karu-bh' id='karu-bh129' href='#karu-bh129'>Karu-bh 129</a> বুদ্ধের ধাতুগুলো এমন নয় যে তার জন্য পৃথক পৃথক চৈত্য তৈরি করা যাবে। সমস্ত শরীরই এক পিণ্ডবিশিষ্ট। আমরা এই বুদ্ধস্তূপের ওপর আরও এক যোজনের মতো স্তূপ তৈরি করব।</p>
<p><a class='ref karu-bh' id='karu-bh130' href='#karu-bh130'>Karu-bh 130</a> তখন দেবতারা সপ্তবিধ রত্ন দিয়ে সেই বুদ্ধস্তূপটি পরিসর আরও এক যোজন বর্ধিত করেছিল। সেটি সমস্ত অন্ধকারকে দূর করে জ্বল জ্বল করছিল।</p>
<p><a class='ref karu-bh' id='karu-bh131' href='#karu-bh131'>Karu-bh 131</a> তখন সেখানে নাগেরাও একত্র হয়ে পরামর্শ করেছিল যে, দেবতারা ও মানুষেরা তো একটি বুদ্ধস্তূপ তৈরি করল।</p>
<p><a class='ref karu-bh' id='karu-bh132' href='#karu-bh132'>Karu-bh 132</a> আমরা প্রমত্ত হয়ে থাকব এটা কেমন কথা। দেব-মনুষ্যরা সবাই এখন সচেতন। আমরাও লোকনাথ বুদ্ধের জন্যে একটি স্তূপ তৈরি করব।</p>
<p><a class='ref karu-bh' id='karu-bh133' href='#karu-bh133'>Karu-bh 133</a> তারপর তারা ইন্দ্রনীল ও মহানীল এই দু-ধরনের উজ্জ্বল মণি সংগ্রহ করে তা দিয়ে বুদ্ধস্তূপটিকে আচ্ছাদিত করেছিল।</p>
<p><a class='ref karu-bh' id='karu-bh134' href='#karu-bh134'>Karu-bh 134</a> তখন সমস্ত বুদ্ধচৈত্যটি সম্পূর্ণ মণিময় হয়ে গিয়েছিল। বুদ্ধস্তূপটির উচ্চতা তিন যোজন হয়ে গিয়েছিল। সেটি চৌদিকে উজ্জ্বল আলো ছড়িয়েছিল।</p>
<p><a class='ref karu-bh' id='karu-bh135' href='#karu-bh135'>Karu-bh 135</a> তখন গরুড়েরাও সেখানে একত্র হয়ে পরমর্শ করেছিল যে, মানুষেরা, দেবতারা ও নাগেরা তো বুদ্ধস্তূপ তৈরি করল।</p>
<p><a class='ref karu-bh' id='karu-bh136' href='#karu-bh136'>Karu-bh 136</a> দেব-মনুষ্য-নাগেরা সবাই এখন সচেতন। আমরাই শুধু প্রমত্ত হয়ে থাকব এটা কেমন কথা। কাজেই আমরাও লোকনাথ বুদ্ধের জন্যে একটি স্তূপ তৈরি করব।</p>
<p><a class='ref karu-bh' id='karu-bh137' href='#karu-bh137'>Karu-bh 137</a> তারপর তারাও সেটির ওপর সম্পূর্ণ মণিময় একটি স্তূপ তৈরি করেছিল। তারা সেই বুদ্ধচৈত্যটিকে আরও এক যোজন উঁচু করেছিল।</p>
<p><a class='ref karu-bh' id='karu-bh138' href='#karu-bh138'>Karu-bh 138</a> তখন সেই চার যোজন উচ্চতাবিশিষ্ট বুদ্ধস্তূপটি বিরোচিত হয়েছিল। সেটি শতরশ্মি সূর্যের ন্যায় সকল দিক আলোকোজ্জ্বল করেছিল।</p>
<p><a class='ref karu-bh' id='karu-bh139-140' href='#karu-bh139-140'>Karu-bh 139-140</a> তখন সেখানে কুম্ভাণ্ডরাও সমবেত হয়ে পরামর্শ করেছিল যে, মানুষ, দেবতা, নাগ ও গরুড়েরা সবাই মিলে বুদ্ধশ্রেষ্ঠের জন্যে স্তূপ তৈরি করল। তারা সবাই অত্যন্ত সচেতন। আমরাই শুধু প্রমত্ত হয়ে থাকব এটা কেমন কথা।</p>
<p><a class='ref karu-bh' id='karu-bh141' href='#karu-bh141'>Karu-bh 141</a> অতএব আমরাও লোকনাথ বুদ্ধের উদ্দেশে স্তূপ তৈরি করব। সেই বুদ্ধস্তূপটিকে রত্ন দিয়ে আচ্ছাদিত করব।</p>
<p><a class='ref karu-bh' id='karu-bh142' href='#karu-bh142'>Karu-bh 142</a> তারা সেই বুদ্ধস্তূপটিকে আরও এক যোজন উঁচু করেছিল। মোট পাঁচ যোজন উচ্চতাবিশিষ্ট সেই বুদ্ধস্তূপটি তখন চৌদিকে আলো ছড়াচ্ছিল।</p>
<p><a class='ref karu-bh' id='karu-bh143-144' href='#karu-bh143-144'>Karu-bh 143-144</a> তখন সেখানে যক্ষরাও সমবেত হয়ে পরামর্শ করেছিল যে, মানুষ, দেবতা, নাগ, গরুড় ও কুম্ভা-রা সবাই মিলে বুদ্ধশ্রেষ্ঠের জন্য স্তূপ তৈরি করল। তারা সবাই অত্যন্ত সচেতন। আমরাই শুধু প্রমত্ত হয়ে থাকব এটা কেমন কথা।</p>
<p><a class='ref karu-bh' id='karu-bh145' href='#karu-bh145'>Karu-bh 145</a> অতএব আমরাও লোকনাথ বুদ্ধের উদ্দেশে স্তূপ তৈরি করব। সেই বুদ্ধস্তূপটিকে স্ফটিক দিয়ে আচ্ছাদিত করব।</p>
<p><a class='ref karu-bh' id='karu-bh146' href='#karu-bh146'>Karu-bh 146</a> তারা সেই বুদ্ধস্তূপটিকে আরও এক যোজন উঁচু করেছিল। মোট ছয় যোজন উচ্চতাবিশিষ্ট সেই বুদ্ধস্তূপটি তখন চৌদিকে আলো ছড়াচ্ছিল।</p>
<p><a class='ref karu-bh' id='karu-bh147-148' href='#karu-bh147-148'>Karu-bh 147-148</a> তখন সেখানে গন্ধর্বরাও সমবেত হয়ে পরামর্শ করেছিল যে, মানুষ, দেবতা, নাগ, গরুড়, কুমা- ও যক্ষরা সবাই মিলে বুদ্ধশ্রেষ্ঠের উদ্দেশে স্তূপ তৈরি করল। তারা সবাই অত্যন্ত সচেতন। আমরাই শুধু প্রমত্ত হয়ে থাকব এটা কেমন কথা!</p>
<p><a class='ref karu-bh' id='karu-bh149' href='#karu-bh149'>Karu-bh 149</a> সেই গন্ধর্বরা সবাই সাতটি বেদি ও ছয়টি ধ্বজা তৈরি করেছিল এবং বুদ্ধস্তূপটি সম্পূর্ণ স্বর্ণময় করেছিল।</p>
<p><a class='ref karu-bh' id='karu-bh150' href='#karu-bh150'>Karu-bh 150</a> তখন সাত যোজন উচ্চতাবিশিষ্ট স্তূপটি চৌদিক আলোকিত করছিল। রাত-দিন বুঝার কোনো উপায় ছিল না। দিনের মতো সব সময় আলোকিত থাকত।</p>
<p><a class='ref karu-bh' id='karu-bh151' href='#karu-bh151'>Karu-bh 151</a> এমনকি চন্দ্র-সূর্য-গ্রহ-তারাগুলোও বুদ্ধস্তূপটির সেই আভাকে এতটুকু ম্লান করতে পারত না। চৌদিকে শত যোজন জায়গাজুড়ে প্রদীপ প্রজ্জ্বালনের প্রয়োজন হতো না।</p>
<p><a class='ref karu-bh' id='karu-bh152' href='#karu-bh152'>Karu-bh 152</a> সেই সময় যে-সকল মানুষ সেই স্তূপটিকে পূজা করত, তারা তাতে উঠতে পারত না। তাই তারা পূজার উপকরণগুলো আকাশে ছুঁড়ে মারত।</p>
<p><a class='ref karu-bh' id='karu-bh153' href='#karu-bh153'>Karu-bh 153</a> দেবগণের দ্বারা সেখানে নিয়োগকৃত অভিসম্মত নামক এক যক্ষ সেই ধ্বজা বা পুষ্পমাল্যগুলো স্তূপের উপরে তুলে দিত।</p>
<p><a class='ref karu-bh' id='karu-bh154' href='#karu-bh154'>Karu-bh 154</a> লোকেরা সেই যক্ষকে দেখতে পেত না। তারা শুধু পুষ্পমাল্যই দেখতে পেত। এভাবে শুধু পুষ্পমাল্যের গমন দেখে তারা সবাই সুগতিতে গমন করত।</p>
<p><a class='ref karu-bh' id='karu-bh155' href='#karu-bh155'>Karu-bh 155</a> সেই সময় বিরুদ্ধবাদী এবং শাসনের প্রতি শ্রদ্ধাশীল মানুষ উভয়েই অলৌকিক কিছু দেখার ইচ্ছায় সেই স্তূপটিকে পূজা করত।</p>
<p><a class='ref karu-bh' id='karu-bh156' href='#karu-bh156'>Karu-bh 156</a> তখন আমি হংসবতী নগরে এক দরিদ্র কর্মচারী হয়ে জন্মেছিলাম। একদিন আমি আমোদিত লোকজনকে দেখে এরূপ চিন্তা করেছিলাম :</p>
<p><a class='ref karu-bh' id='karu-bh157' href='#karu-bh157'>Karu-bh 157</a> অহো, এই ভগবান কতই মহৎ! যার ধাতুচৈত্যে এত পূজা করেও এই জনতাসকল পরিতৃপ্ত হতে পারছে না!</p>
<p><a class='ref karu-bh' id='karu-bh158' href='#karu-bh158'>Karu-bh 158</a> আমিও সেই লোকনায়ক বুদ্ধকে পূজা করব। ভবিষ্যতে কোনো এক বুদ্ধের শাসনে ধর্মৌরসজাত উত্তরাধিকারী হবো।</p>
<p><a class='ref karu-bh' id='karu-bh159' href='#karu-bh159'>Karu-bh 159</a> আমি আমার সুধৌত উত্তরীয় বস্ত্রটি বাঁশের আগায় টাঙিয়ে ধ্বজাস্বরূপ আকাশে উড়িয়েছিলাম।</p>
<p><a class='ref karu-bh' id='karu-bh160' href='#karu-bh160'>Karu-bh 160</a> আমার সেই ধ্বজা অভিসম্মত নামক যক্ষটি নিয়ে আনন্দিত মনে আকাশে উড়িয়েছিল। বাতাসে ঢেউ খেলানো আমার সেই ধ্বজাটিকে দেখে আমি আরও বেশি খুশি হয়েছিলাম।</p>
<p><a class='ref karu-bh' id='karu-bh161' href='#karu-bh161'>Karu-bh 161</a> তখন আমি প্রসন্নচিত্ত নিয়ে এক শ্রমণের কাছে গিয়ে তাকে ইহার বিপাক সম্বন্ধে জিজ্ঞেস করেছিলাম।</p>
<p><a class='ref karu-bh' id='karu-bh162' href='#karu-bh162'>Karu-bh 162</a> তিনি ইহার বিপাক সম্বন্ধে বলে দিয়ে আমার মনে আনন্দ ও প্রীতি সঞ্চার করেছিলেন। তিনি বলেছিলেন, ‘সেই ধ্বজাদানের বিপাক তুমি সব সময় ভোগ করবে।’</p>
<p><a class='ref karu-bh' id='karu-bh163' href='#karu-bh163'>Karu-bh 163</a> হস্তী, অশ্ব, রথ ও পদাতিক সেনা-এই চতুরঙ্গিণী সেনা তোমাকে নিত্য ঘিরে থাকবে। এটি আমার ধ্বজাদানেরই ফল।</p>
<p><a class='ref karu-bh' id='karu-bh164' href='#karu-bh164'>Karu-bh 164</a> ষাট হাজার সমলংকৃত তূর্য-ভেরি নিত্য তোমাকে ঘিরে থাকবে। এটি তোমার ধ্বজাদানেরই ফল।</p>
<p><a class='ref karu-bh' id='karu-bh165-166' href='#karu-bh165-166'>Karu-bh 165-166</a> সুসজ্জিতা ও সমলংকৃতা, বিচিত্র বস্ত্রধারী, মাথায় মণিকুণ্ডলধারী, সুঢৌল নিতম্ববিশিষ্ট, মৃদু, কোমল, সদা হাস্যময়ী ছিয়াশি হাজার নারী তোমাকে নিত্য ঘিরে থাকবে। এটি তোমার ধ্বজাদানেরই ফল।</p>
<p><a class='ref karu-bh' id='karu-bh167' href='#karu-bh167'>Karu-bh 167</a> তুমি ত্রিশ হাজার কল্প দেবলোকে রমিত হবে। আর আশিবার দেবেন্দ্র হয়ে দেবরাজত্ব করবে।</p>
<p><a class='ref karu-bh' id='karu-bh168' href='#karu-bh168'>Karu-bh 168</a> হাজারবার চক্রবর্তী রাজা হবে। আর প্রাদেসিক রাজা তো অসংখ্যবার হবেই।</p>
<p><a class='ref karu-bh' id='karu-bh169' href='#karu-bh169'>Karu-bh 169</a> আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে জন্মগ্রহণ করবেন।</p>
<p><a class='ref karu-bh' id='karu-bh170' href='#karu-bh170'>Karu-bh 170</a> তখন তুমি দেবলোক হতে চ্যুত হয়ে পূর্বকৃত পুণ্যবলে পুণ্যকর্ম-সমন্বিত হয়ে ব্রাহ্মণ হয়ে জন্মগ্রহণ করবে।</p>
<p><a class='ref karu-bh' id='karu-bh171' href='#karu-bh171'>Karu-bh 171</a> আশি কোটি ধন ও বহু দাস-কর্মচারী ত্যাগ করে তুমি গৌতম ভগবানের শাসনে প্রব্রজ্যা গ্রহণ করবে।</p>
<p><a class='ref karu-bh' id='karu-bh172' href='#karu-bh172'>Karu-bh 172</a> তখন শাক্যপুঙ্গব গৌতম বুদ্ধের আরাধনা করে উপবান নামে শাস্তাশ্রাবক হবে।</p>
<p><a class='ref karu-bh' id='karu-bh173' href='#karu-bh173'>Karu-bh 173</a> আজ থেকে লক্ষকল্প আগে আমার কৃতকর্ম এই জন্মেও ফল দিচ্ছে। আমি এখন সুমুক্ত। তীরের গতিতে আমি আমার ক্লেশকে দগ্ধ করেছি।</p>
<p><a class='ref karu-bh' id='karu-bh174' href='#karu-bh174'>Karu-bh 174</a> চার দ্বীপের অধীশ্বর চক্রবর্তী রাজার ন্যায় তিন যোজন জায়গাজুড়ে আমার উদ্দেশে সব সময় ধ্বজা উড্ডীন থাকে।</p>
<p><a class='ref karu-bh' id='karu-bh175' href='#karu-bh175'>Karu-bh 175</a> আজ থেকে লক্ষকল্প আগে আমি যেই কর্ম করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার ধ্বজাদানেরই ফল।</p>
<p><a class='ref karu-bh' id='karu-bh176' href='#karu-bh176'>Karu-bh 176</a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh177' href='#karu-bh177'>Karu-bh 177</a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh178' href='#karu-bh178'>Karu-bh 178</a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান উপবান স্থবির এই গাথাগুলো ভাষণ করেছিলেন।</p>
<p class='endsutta'>[উপবান স্থবির অপদান দশম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
