<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap487' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪৯. পাংশুকূল বর্গ</li>
</ul>
<h1>৫. চন্দনমালিয় স্থবির অপদান</h1>
</header>
<p><a class='ref karu-bh' id='karu-bh75' href='#karu-bh75'>Karu-bh 75</a> প্রিয় ও মনোজ্ঞ পঞ্চকামগুণসহ আশিকোটি ধন ত্যাগ করে আমি অনাগারিক প্রব্রজ্যা গ্রহণ করেছিলাম।</p>
<p><a class='ref karu-bh' id='karu-bh76' href='#karu-bh76'>Karu-bh 76</a> প্রব্রজ্যা গ্রহণের পর আমি কায়িক পাপকর্ম ও বাচনিক দুশ্চরিত্র ত্যাগ করে নদীর কুলে বসবাস করছিলাম।</p>
<p><a class='ref karu-bh' id='karu-bh77' href='#karu-bh77'>Karu-bh 77</a> আমি যখন একাকী অবস্থান করছিলাম তখন বুদ্ধশ্রেষ্ঠ আমার কাছে উপস্থিত হয়েছিলেন। কিন্তু আমি ঘুণাক্ষরেও জানতে পারিনি যে, ইনি বুদ্ধ। তারপরও আমি তাঁকে বন্ধুত্বপূর্ণভাবে সমাদর করেছিলাম।</p>
<p><a class='ref karu-bh' id='karu-bh78' href='#karu-bh78'>Karu-bh 78</a> সমাদর করার পর আমি তাঁর নাম-গোত্রাদি জিজ্ঞেস করেছিলাম, আপনি কি দেবতা, গন্ধর্ব নাকি দেবরাজ ইন্দ্র শক্র?</p>
<p><a class='ref karu-bh' id='karu-bh79' href='#karu-bh79'>Karu-bh 79</a> কে আপনি? কার পুত্র? কোনো মহাব্রহ্মা এখানে এসেছেন কি যিনি পূবের আকাশে উদিত সূর্যের ন্যায় সর্বদিকে বিরোচিত হচ্ছেন?</p>
<p><a class='ref karu-bh' id='karu-bh80' href='#karu-bh80'>Karu-bh 80</a> হে বন্ধু, আপনার পায়ে হাজার অরযুক্ত চক্র দেখা যাচ্ছে। কে আপনি? কার পুত্র? কীভাবে আমরা আপনাকে চিনতে পারি? অনুগ্রহ করে আপনার নাম-গোত্র আমায় বলুন। আমার সন্দেহ দূর করুন।</p>
<p><a class='ref karu-bh' id='karu-bh81' href='#karu-bh81'>Karu-bh 81</a> আমি কোনো দেবতা, গন্ধর্ব অথবা কোনো দেবরাজ ইন্দ্র শক্রও নই। আমি কোনো ব্রহ্মাও নই। আমি এদের চাইতেও উত্তম, শ্রেষ্ঠ।</p>
<p><a class='ref karu-bh' id='karu-bh82' href='#karu-bh82'>Karu-bh 82</a> আমি অতীতের সমস্ত কামবন্ধন, বিষয়-আশা দুমরে-মুচরে পদদলিত করেছি। আর সমস্ত ক্লেশ-অরিকে দগ্ধ করে আমি পরম সম্বোধি লাভ করেছি।</p>
<p><a class='ref karu-bh' id='karu-bh83' href='#karu-bh83'>Karu-bh 83</a> আমি তাঁর কথা শুনে এই কথা বলেছিলাম : হে সর্বজ্ঞ, হে মহামুনি, সত্য যদি আপনি বুদ্ধ হন, তবে এখানে বসুন।</p>
<p><a class='ref karu-bh' id='karu-bh84' href='#karu-bh84'>Karu-bh 84</a> আমি আপনাকে পূজা করব। আপনিই দুঃখের অন্তসাধনকারী। আমি তখন শাস্তার জন্য আমার মৃগচর্ম বিছিয়ে দিয়েছিলাম।</p>
<p><a class='ref karu-bh' id='karu-bh85' href='#karu-bh85'>Karu-bh 85</a> ভগবান পশুরাজ সিংহ নির্ভীকভাবে পর্বতকন্দরে বসার ন্যায় তাতে বসেছিলেন। তারপর আমি শিগগির পর্বতের ওপর উঠে আমফল নিয়েছিলাম।</p>
<p><a class='ref karu-bh' id='karu-bh86' href='#karu-bh86'>Karu-bh 86</a> শালকল্যাণীপুষ্প, মহার্ঘ চন্দন এই সমস্ত নিয়ে আমি শিগগির লোকনায়ক বুদ্ধের কাছে ফিরে এসেছিলাম।</p>
<p><a class='ref karu-bh' id='karu-bh87' href='#karu-bh87'>Karu-bh 87</a> তারপর আমি বুদ্ধকে আম দান করেছিলাম। শালকল্যাণীপুষ্প দিয়ে পূজা করেছিলাম। আর মহার্ঘ চন্দন বুদ্ধের গায়ে মেখে দিয়ে বন্দনা করেছিলাম।</p>
<p><a class='ref karu-bh' id='karu-bh88-90' href='#karu-bh88-90'>Karu-bh 88-90</a> আমার মন তখন বিপুল প্রীতিতে আর প্রসন্নতায় ভরে উঠেছিল। লোকনায়ক সুমেধ ভগবান অজিনচর্মে বসে আমাকে পরম আনন্দে ভাসিয়ে দিয়ে আমার কৃতকর্মের গুণকীর্তন করেছিলেন। এই আম ও গন্ধমাল্য দানের ফলে সে একশ পঁচিশ কল্প দেবলোকে রমিত হবে। সেখানে তার মনের আশা অপূর্ণ বলতে কিছুই থাকবে না। পরে সে পরনির্মিত বশবর্তী দেবলোকে জন্ম নেবে।</p>
<p><a class='ref karu-bh' id='karu-bh91' href='#karu-bh91'>Karu-bh 91</a> আজ থেকে একশ ছাব্বিশ কল্প শেষে সে মনুষ্যলোকে জন্ম নেবে। সেখানে সে চতুরন্ত বিজয়ী, মহা ঐশর্যশালী চক্রবর্তী রাজা হবে।</p>
<p><a class='ref karu-bh' id='karu-bh92' href='#karu-bh92'>Karu-bh 92</a> তখন সেখানে তার বিশ্বকর্মা-নির্মিত বেতার নামক একটি নগর থাকবে, যেটি সম্পূর্ণ স্বর্ণময় ও নানাবিধ রত্নে ভূষিত।</p>
<p><a class='ref karu-bh' id='karu-bh93' href='#karu-bh93'>Karu-bh 93</a> এভাবেই সে ভবসংসারে জন্মপরিভ্রমণ করবে। কী দেবলোকে কী মনুষ্যলোকে সর্বত্রই সে পূজিত হবে।</p>
<p><a class='ref karu-bh' id='karu-bh94' href='#karu-bh94'>Karu-bh 94</a> শেষ জন্মে সে ব্রহ্মবন্ধু (ব্রাহ্মণ) হবে। গৃহত্যাগ করে সে অনাগারিক প্রব্রজ্যাধারী হবে। অভিজ্ঞা সকল লাভ করে সম্পূর্ণ অনাসক্ত হয়েই নির্বাপিত হবে।</p>
<p><a class='ref karu-bh' id='karu-bh95' href='#karu-bh95'>Karu-bh 95</a> এটি বলার পর লোকনায়ক সুমেধ বুদ্ধ আমার দিকে চেয়ে চেয়ে সুনীল আকাশপথ দিয়ে চলে গিয়েছিলেন।</p>
<p><a class='ref karu-bh' id='karu-bh96' href='#karu-bh96'>Karu-bh 96</a> সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্মগ্রহণ করেছিলাম।</p>
<p><a class='ref karu-bh' id='karu-bh97' href='#karu-bh97'>Karu-bh 97</a> তুষিত স্বর্গ হতে চ্যুত হয়ে আমি মাতৃগর্ভে জন্মেছিলাম। আমি যখন মাতৃগর্ভে বাস করছিলাম তখন আমার ভোগ্যসম্পত্তির কোনো ঊনতা ছিল না।</p>
<p><a class='ref karu-bh' id='karu-bh98' href='#karu-bh98'>Karu-bh 98</a> মাতৃগর্ভে থাকাকালে আমার মায়ের ইচ্ছানুযায়ী অন্ন-পানীয়-ভোজন সবকিছুই উৎপন্ন হতো।</p>
<p><a class='ref karu-bh' id='karu-bh99' href='#karu-bh99'>Karu-bh 99</a> আমি জন্মের মাত্র পাঁচ বৎসর বয়সে অনাগারিক প্রব্রজ্যা গ্রহণ করেছিলাম। আর মাথার চুল কাটার সময়ই আমি অর্হত্ত্ব লাভ করেছিলাম।</p>
<p><a class='ref karu-bh' id='karu-bh100' href='#karu-bh100'>Karu-bh 100</a> আমার পূর্বকৃত কর্মের দিকে দৃষ্টি নিক্ষেপ করে আমি খারাপ কিছুই দেখতে পাইনি। আমি ত্রিশ হাজার কল্প পর্যন্ত আমার কর্মের কথা স্মরণ করেছিলাম।</p>
<p><a class='ref karu-bh' id='karu-bh101' href='#karu-bh101'>Karu-bh 101</a> হে পুরুষশ্রেষ্ঠ, আপনাকে নমস্কার। হে পুরুষোত্তম, আপনাকে নমস্কার। আপনার শাসনে এসেই আজ আমি অচলপদ নির্বাণ লাভ করেছি।</p>
<p><a class='ref karu-bh' id='karu-bh102' href='#karu-bh102'>Karu-bh 102</a> আজ থেকে ত্রিশ হাজার কল্প আগে আমি যেই বুদ্ধজ্ঞানের ভূয়সী প্রশংসা করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার বুদ্ধজ্ঞানকে ভূয়সী প্রশংসা করারই ফল।</p>
<p><a class='ref karu-bh' id='karu-bh103' href='#karu-bh103'>Karu-bh 103</a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh104' href='#karu-bh104'>Karu-bh 104</a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh105' href='#karu-bh105'>Karu-bh 105</a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান চন্দনমালিয় স্থবির এই গাথাগুলো ভাষণ করেছিলেন।</p>
<p class='endsutta'>[চন্দনমালিয় স্থবির অপদান পঞ্চম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
