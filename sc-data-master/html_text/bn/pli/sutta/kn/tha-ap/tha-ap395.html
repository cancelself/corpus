<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap395' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪০. পিলিন্দবচ্ছ বর্গ</li>
</ul>
<h1>৩. সর্বকীর্তিক স্থবির অপদান</h1>
</header>
<p><a class='ref karu-bh' id='karu-bh304-305' href='#karu-bh304-305'>Karu-bh 304-305</a>কণিকারপুষ্পের মতো প্রোজ্জ্বল, দীপবৃক্ষের ন্যায় উজ্জ্বল, বিশাল আকাশে জ্বল জ্বল করা শুকতারার মতো এবং অকুতোভয়ী পশুরাজ সিংহের ন্যায় লোকনায়ক বুদ্ধ তখন জ্ঞানালোক প্রকাশ করছিলেন এবং অন্যতীর্থিয়গণকে প্রমর্দিত করছিলেন।</p>
<p><a class='ref karu-bh' id='karu-bh306' href='#karu-bh306'>Karu-bh 306</a>আমি একদিন এই লোকের উদ্ধারকারী সকল প্রকার সংশয় ছিন্নকারী ও পশুরাজ সিংহের ন্যায় সিংহনাদকারী লোকনায়ক বুদ্ধকে দেখতে পেয়েছিলাম।</p>
<p><a class='ref karu-bh' id='karu-bh307' href='#karu-bh307'>Karu-bh 307</a>তখন আমি ছিলাম সরল ও প্রবল প্রতাপী জটাধারী সন্ন্যাসী। আমি গাছের বাকলে তৈরি বস্ত্র নিয়ে তাঁর পাদমূলে বিছিয়ে দিয়েছিলাম।</p>
<p><a class='ref karu-bh' id='karu-bh308' href='#karu-bh308'>Karu-bh 308</a>মসৃণ কালো কালি হাতে নিয়ে আমি তথাগতের গায়ে অনুলেপন করেছিলাম। অনুলেপনের পর আমি লোকনায়ক সম্বুদ্ধের ভূয়সী প্রশংসা করেছিলাম।</p>
<p><a class='ref karu-bh' id='karu-bh309' href='#karu-bh309'>Karu-bh 309</a>হে মহামুনি, আপনি সংসার-স্রোতোত্তীর্ণ। এই লোককে আপনিই উদ্ধার করেছেন। এই বিশ্বকে আপনি জ্ঞানালোকে আলোকিত করেছেন। আপনার সেই উত্তম জ্ঞান সবার জন্য অবারিত।</p>
<p><a class='ref karu-bh' id='karu-bh310' href='#karu-bh310'>Karu-bh 310</a>ধর্মচক্র প্রবর্তন করেছেন। অন্যতীর্থিয়দের মর্দন করেছেন। বিজিত সংগ্রামী বৃষভের ন্যায় আপনি ধরণীকে প্রকম্পিত করেছেন।</p>
<p><a class='ref karu-bh' id='karu-bh311' href='#karu-bh311'>Karu-bh 311</a>মহাসমুদ্রের ঊর্মিমালা যেমন তীরের ধাক্কায় ছিন্ন-ভিন্ন হয়ে যায়, অনুরূপভাবে আপনার অসীম জ্ঞানে সকল প্রকার মিথ্যাদৃষ্টি ছিন্ন-ভিন্ন হয়ে যায়।</p>
<p><a class='ref karu-bh' id='karu-bh312-313' href='#karu-bh312-313'>Karu-bh 312-313</a>স্বচ্ছ ও গভীর সরোবরে সূক্ষ্ম জাল ফেলা হলে যেমন জালে আবদ্ধ প্রাণিকুল ভীষণভাবে পীড়িত হয়, অনুরূপভাবে পৃথিবীতে অন্যতীর্থিয়দের মিথ্যাদৃষ্টিজালে আবদ্ধ সত্ত্বগণ আপনার উত্তম জ্ঞানসাগরে এসে সম্পূর্ণ মুক্ত হয়েছেন।</p>
<p><a class='ref karu-bh' id='karu-bh314' href='#karu-bh314'>Karu-bh 314</a>আপনি হচ্ছেন দুঃখস্রোতে নিপতিত সত্ত্বগণের প্রতিষ্ঠা, অনাথদের নাথ, ভয়ার্তগণের শরণ তথা আশ্রয় এবং মুক্তিকামীদের পরম মুক্তিদাতা।</p>
<p><a class='ref karu-bh' id='karu-bh315' href='#karu-bh315'>Karu-bh 315</a>আপনি একজন মহান বীর, অসদৃশ, মৈত্রী-করুণার পরম আধার, অতুলনীয়, সুসংযত, শান্ত, বশীভূত, বিজয়ী ও অকুটিল।</p>
<p><a class='ref karu-bh' id='karu-bh316' href='#karu-bh316'>Karu-bh 316</a>আপনি ধীর, বিগতসম্মোহ, বাসনামুক্ত, সংশয়মুক্ত, তুষ্টকারী, দ্বেষহীন, নির্মল, সুসংযত ও শুচিপরায়ণ।</p>
<p><a class='ref karu-bh' id='karu-bh317' href='#karu-bh317'>Karu-bh 317</a>আপনি তৃষ্ণামুক্ত, মদমুক্ত, ত্রিবিদ্যালাভী, ত্রিভব হতে মুক্ত, পাপসীমা অতিক্রমকারী, ধর্মগুরু, অর্থগামী ও পরম হিতৈষী।</p>
<p><a class='ref karu-bh' id='karu-bh318' href='#karu-bh318'>Karu-bh 318</a>আপনি অথৈ সমুদ্রে জাহাজের দিক-নির্দেশক তারা সদৃশ, অকুতোভয়ী সিংহসদৃশ এবং দাম্ভিক হস্তীরাজ সদৃশ।</p>
<p><a class='ref karu-bh' id='karu-bh319' href='#karu-bh319'>Karu-bh 319</a>এইভাবে দশটি গাথাযোগে মহাযশস্বী পদুমুত্তর ভগবানের ভূয়সী প্রশংসা করে তাঁর পদে বন্দনা নিবেদনপূর্বক মৌনভাবে দাঁড়িয়ে ছিলাম।</p>
<p><a class='ref karu-bh' id='karu-bh320' href='#karu-bh320'>Karu-bh 320</a>পরম পূজনীয় লোকবিদ পদুমুত্তর শাস্তা ভিক্ষুসংঘের মধ্যে দাঁড়িয়ে এই গাথাগুলো ভাষণ করেছিলেন।</p>
<p><a class='ref karu-bh' id='karu-bh321' href='#karu-bh321'>Karu-bh 321</a>যেই ব্যক্তি আমার শীল, জ্ঞান ও সদ্ধর্মের ভূয়সী প্রশংসা করেছে, এখন আমি তার গুণকীর্তন করব। তোমরা মনোযোগ দিয়ে শোন।</p>
<p><a class='ref karu-bh' id='karu-bh322' href='#karu-bh322'>Karu-bh 322</a>সে ষাট হাজার কল্প দেবলোকে রমিত হবে এবং অন্য দেবতাদের অতিক্রম করে স্বীয় আধিপত্য বিস্তার করবে।</p>
<p><a class='ref karu-bh' id='karu-bh323' href='#karu-bh323'>Karu-bh 323</a>পরবর্তী সময়ে সে প্রব্রজিত হয়ে পূর্বকৃত পুণ্য-প্রভাবে গৌতম ভগবানের শাসনে প্রব্রজ্যা গ্রহণ করবে।</p>
<p><a class='ref karu-bh' id='karu-bh324' href='#karu-bh324'>Karu-bh 324</a>প্রব্রজ্যা গ্রহণের পর সে কায়িক পাপকর্ম বর্জন করবে এবং সর্বাসব অভিজ্ঞা দ্বারা জ্ঞাত হয়ে সম্পূর্ণ অনাসক্ত হয়ে পরিনির্বাপিত হবে।</p>
<p><a class='ref karu-bh' id='karu-bh325' href='#karu-bh325'>Karu-bh 325</a>মেঘ যেমন বারি বর্ষণে এই ধরণীকে পরিতৃপ্ত করে, অনুরূপভাবে আপনিও হে মহাবীর, আমাকে ধর্মবারি বর্ষণে পরিতৃপ্ত করেছেন।</p>
<p><a class='ref karu-bh' id='karu-bh326' href='#karu-bh326'>Karu-bh 326</a>লোকনায়ক বুদ্ধের শীল, প্রজ্ঞা ও ধর্মের ভূয়সী প্রশংসা করে আজ আমি অচ্যুতপদ, পরম শান্তিময় নির্বাণ লাভ করেছি।</p>
<p><a class='ref karu-bh' id='karu-bh327' href='#karu-bh327'>Karu-bh 327</a>অহো, সেই চক্ষুষ্মান ভগবান যদি সুদীর্ঘকাল জীবিত থাকতেন, তাহলে আমি যে অমৃতপদ লাভ করেছি তা জানতে পারতেন!</p>
<p><a class='ref karu-bh' id='karu-bh328' href='#karu-bh328'>Karu-bh 328</a>এই আমার অন্তিম জন্ম। আমার জন্মসকল ধ্বংস হয়েছে। সর্বাসব অভিজ্ঞা দ্বারা জ্ঞাত হয়ে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh329' href='#karu-bh329'>Karu-bh 329</a>আজ থেকে লক্ষকল্প আগে আমি বুদ্ধের যেই ভূয়সী প্রশংসা করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার ভূয়সী প্রশংসা করারই ফল।</p>
<p><a class='ref karu-bh' id='karu-bh330' href='#karu-bh330'>Karu-bh 330</a>আমার সমস্ত ক্লেশ দগ্ধ হয়েছে। আমার জন্মসকল ধ্বংস হয়েছে। সর্বাসব ক্ষয় করে এখন আমার আর পুনর্জন্ম নেই।</p>
<p><a class='ref karu-bh' id='karu-bh331' href='#karu-bh331'>Karu-bh 331</a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh332' href='#karu-bh332'>Karu-bh 332</a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান সর্বকীর্তিক স্থবির এই গাথাগুলো ভাষণ করেছিলেন।</p>
<p class='endsutta'>[সর্বকীর্তিক স্থবির অপদান তৃতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
