<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap425' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪৩. সকিংসম্মার্জক বর্গ</li>
</ul>
<h1>৩. একাসনদায়ক স্থবির অপদান</h1>
</header>
<p><a class='ref karu-bh' id='karu-bh36' href='#karu-bh36'>Karu-bh 36</a> হিমালয়ের অনতিদূরে গোসিত নামক এক পর্বত ছিল। সেখানে আমি একটি আশ্রম ও পর্ণশালা তৈরি করেছিলাম।</p>
<p><a class='ref karu-bh' id='karu-bh37' href='#karu-bh37'>Karu-bh 37</a> আমার নাম নারদ হলেও আমাকে সবাই কস্সপ বলেই চিনত। আমি শুদ্ধিমার্গ গবেষণা করতে করতে গোসিত পর্বতে বসবাস করছিলাম।</p>
<p><a class='ref karu-bh' id='karu-bh38' href='#karu-bh38'>Karu-bh 38</a> সর্বধর্মে বিশেষ পারদর্শী জিন পদুমুত্তর সম্বুদ্ধ বিবেককামী হয়ে সুনীল আকাশপথ দিয়ে যাচ্ছিলেন।</p>
<p><a class='ref karu-bh' id='karu-bh39' href='#karu-bh39'>Karu-bh 39</a> বনে যাবার সময় মহর্ষি বুদ্ধের উজ্জ্বল রশ্মি দেখে আমি কাঠের তৈরি মঞ্চ প্রস্তুত করেছিলাম এবং আমার মৃগচর্ম বিছিয়ে দিয়েছিলাম।</p>
<p><a class='ref karu-bh' id='karu-bh40' href='#karu-bh40'>Karu-bh 40</a> বসার আসন দেওয়ার পর নতশিরে কৃতাঞ্জলিপুটে গভীর আনন্দ প্রকাশ করে এই কথা নিবেদন করেছিলাম :</p>
<p><a class='ref karu-bh' id='karu-bh41' href='#karu-bh41'>Karu-bh 41</a> হে শল্যবিনোদক মহাবীর, আপনি হচ্ছেন রোগগ্রস্ত ব্যক্তিদের মহান চিকিৎসক। হে নায়ক, আমি এখন ভীষণ রোগগ্রস্ত। আমাকে আপনি উপযুক্ত চিকিৎসা দিন।</p>
<p><a class='ref karu-bh' id='karu-bh42' href='#karu-bh42'>Karu-bh 42</a> হে বুদ্ধশ্রেষ্ঠ মহামুনি, যে সকল বুদ্ধিমান ব্যক্তি আপনাকে দেখতে পান, তারাই কেবল ধ্রুবসিদ্ধি লাভ করেন, তারাই অজর-অমর হন।</p>
<p><a class='ref karu-bh' id='karu-bh43' href='#karu-bh43'>Karu-bh 43</a> আপনাকে দান দেওয়ার মতো আমার কিছু নেই। আমি স্বয়ং-পতিত ফল খেয়েই জীবন ধারণ করি। এই একটি মাত্র বসার আসন আমার আছে। অনুগ্রহ করে আমার কাষ্ঠময় বসার আসনে বসুন।</p>
<p><a class='ref karu-bh' id='karu-bh44' href='#karu-bh44'>Karu-bh 44</a> ভগবান সেখানে নির্ভীক পশুরাজ সিংহের ন্যায় বসেছিলেন। কিছুক্ষণ বসার পর তিনি এই কথা বলেছিলেন :</p>
<p><a class='ref karu-bh' id='karu-bh45' href='#karu-bh45'>Karu-bh 45</a> নিশ্চিন্ত হও। ভয় পেয়ো না। তুমি জ্যোতিরসের অধিকারী হবে। তুমি যা যা চাও, সবই ভবিষ্যতে পূরণ হবে।</p>
<p><a class='ref karu-bh' id='karu-bh46' href='#karu-bh46'>Karu-bh 46</a> তুমি অনুত্তর পুণ্যক্ষেত্রে যা দান দিয়েছে তা তুচ্ছ করার মতো না। যখন তোমার চিত্ত নিষ্কলুষ হবে তখন তুমি নিজেই তোমাকে উদ্ধার করতে সক্ষম হবে।</p>
<p><a class='ref karu-bh' id='karu-bh47' href='#karu-bh47'>Karu-bh 47</a> এই একটি মাত্র আসন দানের ফলে ও প্রার্থনাবলে তুমি লক্ষকল্পকাল বিনিপাত অপায়ে গমন করবে না।</p>
<p><a class='ref karu-bh' id='karu-bh48' href='#karu-bh48'>Karu-bh 48</a> তুমি দেবলোকে দেবেন্দ্র হয়ে পঞ্চাশবার দেবরাজত্ব করবে এবং আশিবার রাজচক্রবর্তী হবে।</p>
<p><a class='ref karu-bh' id='karu-bh49' href='#karu-bh49'>Karu-bh 49</a> আর প্রাদেসিক রাজা তো অসংখ্যবার হবেই। সর্বত্রই সুখী হয়ে তুমি সংসারে জন্মপরিভ্রমণ করবে।</p>
<p><a class='ref karu-bh' id='karu-bh50' href='#karu-bh50'>Karu-bh 50</a> এই কথা বলার পর বীর পদুমুত্তর সম্বুদ্ধ আকাশে হংসরাজ বিচরণের ন্যায় নভোমণ্ডল দিয়ে চলে গিয়েছিলেন।</p>
<p><a class='ref karu-bh' id='karu-bh51' href='#karu-bh51'>Karu-bh 51</a> আমি জন্মে জন্মে সচল ও চাকাওয়ালা হস্তীযান, অশ্বযান সবকিছু লাভ করেছি। এটি আমার একটি মাত্র বসার আসন দানেরই ফল।</p>
<p><a class='ref karu-bh' id='karu-bh52' href='#karu-bh52'>Karu-bh 52</a> কাননে প্রবেশের পর আমি যখনি বসার আসন ইচ্ছা করতাম, তখনি আমার মনের ইচ্ছার কথা জেনে আমার জন্য পালঙ্ক আবির্ভূত হতো।</p>
<p><a class='ref karu-bh' id='karu-bh53' href='#karu-bh53'>Karu-bh 53</a> জলের মধ্যে থেকে আমি যখনি বসার আসন ইচ্ছা করতাম, তখনি আমার মনের ইচ্ছার কথা জেনে আমার জন্য পালঙ্ক আবির্ভূত হতো।</p>
<p><a class='ref karu-bh' id='karu-bh54' href='#karu-bh54'>Karu-bh 54</a> দেবলোকে অথবা মনুষ্যলোকে আমি যেখানে জন্মগ্রহণ করি না কেন, আমাকে সব সময় লক্ষ পালঙ্ক পরিবেষ্টিত করে থাকত।</p>
<p><a class='ref karu-bh' id='karu-bh55' href='#karu-bh55'>Karu-bh 55</a> আমি দেবলোকে অথবা মনুষ্যলোকে মাত্র এই দুই ভবেই জন্মগ্রহণ করেছি এবং ক্ষত্রিয় অথবা ব্রাহ্মণ এই দুই কুলেই মাত্র জন্মগ্রহণ করেছি।</p>
<p><a class='ref karu-bh' id='karu-bh56' href='#karu-bh56'>Karu-bh 56</a> অনুত্তর পুণ্যক্ষেত্রে একটি মাত্র বসার আসন দান করে আজ আমি ধর্মপালঙ্ক লাভ করেছি এবং সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh57' href='#karu-bh57'>Karu-bh 57</a> আজ থেকে লক্ষকল্প আগে আমি যেই দান কর্ম করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার একটি মাত্র বসার আসন দানেরই ফল।</p>
<p><a class='ref karu-bh' id='karu-bh58' href='#karu-bh58'>Karu-bh 58</a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh59' href='#karu-bh59'>Karu-bh 59</a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh60' href='#karu-bh60'>Karu-bh 60</a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান একাসনদায়ক স্থবির এই গাথাগুলো ভাষণ করেছিলেন।</p>
<p class='endsutta'>[একাসনদায়ক স্থবির অপদান তৃতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
