<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap405' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪১. মৈত্রেয় বর্গ</li>
</ul>
<h1>৩. মেত্তগু স্থবির অপদান</h1>
</header>
<p><a class='ref karu-bh' id='karu-bh45' href='#karu-bh45'>Karu-bh 45</a>হিমালয়ের অনতিদূরে অশোক নামক একটি পর্বত ছিল। সেখানে আমার বিশ্বকর্মা-নির্মিত একটি আশ্রম ছিল।</p>
<p><a class='ref karu-bh' id='karu-bh46' href='#karu-bh46'>Karu-bh 46</a>মহাকারুণিক শ্রেষ্ঠ মুনি সুমেধ সম্বুদ্ধ পরিধেয় চীবর পরিধান করে পাত্র হতে পূর্বাহ্ন সময়ে ভিক্ষার জন্য আমার কাছে উপস্থিত হয়েছিলেন।</p>
<p><a class='ref karu-bh' id='karu-bh47' href='#karu-bh47'>Karu-bh 47</a>আমার আশ্রমে উপস্থিত লোকনায়ক মহাবীর সুমেধ বুদ্ধকে দেখে তাঁর পাত্রে ঘৃততৈল দান করেছিলাম।</p>
<p><a class='ref karu-bh' id='karu-bh48' href='#karu-bh48'>Karu-bh 48</a>লোকনায়ক বুদ্ধশ্রেষ্ঠ সুমেধকে ঘৃততৈল দান করে আমি দুহাত জোড় করে আরও বেশি আনন্দিত হয়েছিলাম।</p>
<p><a class='ref karu-bh' id='karu-bh49' href='#karu-bh49'>Karu-bh 49</a>এই ঘি দানের ফলে ও প্রার্থনাবলে আমি দেবতা কিংবা মানুষ হয়ে বিপুল সুখ লাভ করেছি।</p>
<p><a class='ref karu-bh' id='karu-bh50' href='#karu-bh50'>Karu-bh 50</a>বিনিপাত নিরয়ে না পড়ে আমি এই ভবসংসারে জন্মপরিভ্রমণ করেছি। তাতে চিত্তকে অভিনিবিষ্ট করে আমি অচলপদ নির্বাণ লাভ করেছি।</p>
<p><a class='ref karu-bh' id='karu-bh51' href='#karu-bh51'>Karu-bh 51</a>সুমেধ সম্বুদ্ধ আমাকে বলেছিলেন, হে ব্রাহ্মণ, তুমি যে আমাকে দেখতে পেয়েছিলে, তা তোমার পরম লাভ হয়েছে। আমার দর্শন পাওয়ায় একদিন তুমি অর্হত্ত্ব লাভ করবে।</p>
<p><a class='ref karu-bh' id='karu-bh52' href='#karu-bh52'>Karu-bh 52</a>তুমি আশ্বস্ত হও, ভয় পেও না। তুমি মহাযশস্বী হবে। আমাকে ঘি দান করে তুমি জন্মদুঃখ হতে সম্পূর্ণ মুক্ত হবে।</p>
<p><a class='ref karu-bh' id='karu-bh53' href='#karu-bh53'>Karu-bh 53</a>এই ঘি দানের প্রভাবে ও প্রার্থনাবলে তুমি দেবতা কিংবা মানুষ হয়ে বিপুল সুখ লাভ করবে।</p>
<p><a class='ref karu-bh' id='karu-bh54' href='#karu-bh54'>Karu-bh 54</a>এই ঘি দানের ফলে ও মৈত্রীচিত্তের দরুন তুমি একশত আঠারো কল্প দেবলোকে রমিত হবে।</p>
<p><a class='ref karu-bh' id='karu-bh55' href='#karu-bh55'>Karu-bh 55</a>তুমি আটত্রিশবার দেবরাজ হবে। আর প্রাদেসিক রাজা তো অসংখ্যবার হবেই।</p>
<p><a class='ref karu-bh' id='karu-bh56' href='#karu-bh56'>Karu-bh 56</a>তুমি একান্নবার চতুরন্ত বিজয়ী, জম্বুদ্বীপের অধীশ্বর চক্রবর্তী রাজা হবে।</p>
<p><a class='ref karu-bh' id='karu-bh57' href='#karu-bh57'>Karu-bh 57</a>মহাসমুদ্র যেমন বিপুল, পৃথিবী যেমন দূরতিক্রম্য, ঠিক তদ্রূপ তোমার ভোগসম্পত্তিও অনন্ত, অপ্রমেয় হবে।</p>
<p><a class='ref karu-bh' id='karu-bh58' href='#karu-bh58'>Karu-bh 58</a>ষাট কোটি স্বর্ণমুদ্রা ত্যাগ করে আমি প্রব্রজ্যা গ্রহণ করেছিলাম। ‘কুশল কী’ এই প্রশ্নের যথার্থ উত্তরের খোঁজে আমি এক বিখ্যত সন্ন্যাসীর কাছে গিয়েছিলাম।</p>
<p><a class='ref karu-bh' id='karu-bh59' href='#karu-bh59'>Karu-bh 59</a>আমি সেখানে তার কাছে ষড়াঙ্গ-সমন্বিত লক্ষণশাস্ত্র শিক্ষা করেছি। হে মহামুনি, আপনি সমস্ত অন্ধকার বিদূরিত করে জগতে উৎপন্ন হয়েছেন।</p>
<p><a class='ref karu-bh' id='karu-bh60' href='#karu-bh60'>Karu-bh 60</a>হে মহামুনি, আমি আপনার দর্শনকামী হয়েই এখানে এসেছি। আপনার সুব্যাখ্যাত ধর্মশ্রবণ করে আমি অচলপদ নির্বাণ লাভ করেছি।</p>
<p><a class='ref karu-bh' id='karu-bh61' href='#karu-bh61'>Karu-bh 61</a>আজ থেকে ত্রিশ হাজার কল্প আগে আমি বুদ্ধকে ঘি দান করেছিলাম। সেই থেকে একবারও আমাকে কারো কাছে ঘি খুঁজতে হয়নি।</p>
<p><a class='ref karu-bh' id='karu-bh62' href='#karu-bh62'>Karu-bh 62</a>যখনি চাইতাম ঠিক তখনি আমার মনের ইচ্ছার কথা জ্ঞাত হয়ে ঘি উৎপন্ন হতো এবং আমি সেই ঘি দিয়ে সকলকে পরিতৃপ্ত করতাম।</p>
<p><a class='ref karu-bh' id='karu-bh63' href='#karu-bh63'>Karu-bh 63</a>অহো বুদ্ধ! অহো ধর্ম! অহো আমাদের শাস্তাসম্পদ! কী আশ্চর্য, আমি অল্পমাত্র ঘি দান করেছি, অথচ এখন আমি তার অপ্রমেয় ফল লাভ করেছি!</p>
<p><a class='ref karu-bh' id='karu-bh64' href='#karu-bh64'>Karu-bh 64</a>মহাসমুদ্রে যত জল আছে, সেই বিপুল জলরাশিও আমার ঘি দানজনিত ফলের ষোলোভাগের এক ভাগও হবে না।</p>
<p><a class='ref karu-bh' id='karu-bh65' href='#karu-bh65'>Karu-bh 65</a>সমগ্র চক্রবালের বস্ত্র জড়ো করা হলেও আমার জন্য উৎপন্ন বস্ত্রের সমান হবে না।</p>
<p><a class='ref karu-bh' id='karu-bh66' href='#karu-bh66'>Karu-bh 66</a>পর্বতরাজ হিমালয় সর্বশ্রেষ্ঠ ও বিশাল হলেও আমার শরীরে মাখা হয়েছে এমন সুগন্ধীর সমতুল্য হবে না।</p>
<p><a class='ref karu-bh' id='karu-bh67' href='#karu-bh67'>Karu-bh 67</a>আমি প্রভূত পরিমাণ বস্ত্র, সুগন্ধী, ঘি ও প্রত্যক্ষভাবে অন্য অনেক কিছু লাভ করেছি। সেই সঙ্গে অসংস্কৃত নির্বাণ লাভ করেছি। এটি আমার ঘি দানেরই ফল।</p>
<p><a class='ref karu-bh' id='karu-bh68' href='#karu-bh68'>Karu-bh 68</a>চার স্মৃতিপ্রস্থান আজ আমার শয্যা, সমাধি-ধ্যান আমার বিচরণক্ষেত্র এবং সপ্তবোজ্ঝাঙ্গ আমার ভোজন। এটি আমার ঘি দানেরই ফল।</p>
<p><a class='ref karu-bh' id='karu-bh42' href='#karu-bh42'>Karu-bh 42</a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে আমি এখন সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh43' href='#karu-bh43'>Karu-bh 43</a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh44' href='#karu-bh44'>Karu-bh 44</a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান মেত্তগু স্থবির এই গাথাগুলো ভাষণ করেছিলেন।</p>
<p class='endsutta'>[মেত্তগু স্থবির অপদান তৃতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
