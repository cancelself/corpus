<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap430' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪৩. সকিংসম্মার্জক বর্গ</li>
</ul>
<h1>৮. সুচিন্তিত স্থবির অপদান</h1>
</header>
<p><a class='ref karu-bh' id='karu-bh107' href='#karu-bh107'>Karu-bh 107</a> হংসবতী নগরে আমি এক কৃষক হয়ে জন্মেছিলাম। কৃষিকাজ করেই আমি জীবিকা নির্বাহ করতাম এবং স্ত্রী-পুত্রদের ভরণপোষণ করতাম।</p>
<p><a class='ref karu-bh' id='karu-bh108' href='#karu-bh108'>Karu-bh 108</a> তখন আমার কৃষিক্ষেত্র ছিল সুজলা, সুফলা ও ধনধান্যে পরিপূর্ণ। জমির ধান যখন থেকে আসল, তখন আমি এরূপ চিন্তা করেছিলাম :</p>
<p><a class='ref karu-bh' id='karu-bh109' href='#karu-bh109'>Karu-bh 109</a> এটি আমার পক্ষে মোটেই উচিত নয় যে, অনুত্তর পুণ্যক্ষেত্র, পরম গুণের অধিকারী সংঘকে দান না দিয়ে আগে ভোজন করা।</p>
<p><a class='ref karu-bh' id='karu-bh110' href='#karu-bh110'>Karu-bh 110</a> জগতে বুদ্ধ অদ্বিতীয়, অসদৃশ ও বত্রিশ মহাপুরুষ লক্ষণসম্পন্ন এবং তাঁরই আদর্শে উজ্জীবিত অনুত্তর পুণ্যক্ষেত্র সংঘ।</p>
<p><a class='ref karu-bh' id='karu-bh111' href='#karu-bh111'>Karu-bh 111</a> আমি সেই অনুত্তর পুণ্যক্ষেত্র সংঘের উদ্দেশেই নতুন শস্য আগে আগে দান করব। এভাবে চিন্তা করার পর আমার মন প্রসন্নতায় ভরে উঠেছিল।</p>
<p><a class='ref karu-bh' id='karu-bh112' href='#karu-bh112'>Karu-bh 112</a> তারপর আমি জমি থেকে ধান নিয়ে এসে সম্বুদ্ধের কাছে উপস্থিত হয়েছিলাম। লোকশ্রেষ্ঠ নরোত্তম সম্বুদ্ধের কাছে উপস্থিত হয়ে শাস্তার পদবন্দনা করে এই কথা নিবেদন করেছিলাম :</p>
<p><a class='ref karu-bh' id='karu-bh113' href='#karu-bh113'>Karu-bh 113</a> হে চক্ষুষ্মান মুনি, আপনিই হচ্ছেন এই নতুন শস্যরাশির যোগ্য গ্রহীতা। আমার প্রতি অনুকম্পা-পরবশ হয়ে এই দান গ্রহণ করুন।</p>
<p><a class='ref karu-bh' id='karu-bh114' href='#karu-bh114'>Karu-bh 114</a> পরম পূজনীয় লোকবিদ পদুমুত্তর বুদ্ধ আমার সংকল্পের কথা অবগত হয়ে এই কথা বলেছিলেন :</p>
<p><a class='ref karu-bh' id='karu-bh115' href='#karu-bh115'>Karu-bh 115</a> চার মার্গের অধিকারী, চার ফলে প্রতিষ্ঠিত এই সংঘ ঋজুভূত, প্রজ্ঞা ও শীলে সুসমন্বিত। পুণ্যপ্রার্থী ও পুণ্যাকাঙ্ক্ষী দানেচ্ছু মানুষদের পরম দানের ক্ষেত্র।</p>
<p><a class='ref karu-bh' id='karu-bh116' href='#karu-bh116'>Karu-bh 116</a> সংঘক্ষেত্রে দান দিলে অধিক পুণ্য হয়, মহাফল প্রদান করে। তাই তোমার নতুন শস্য অথবা অন্য কিছু সংঘক্ষেত্রেই দান দেওয়া উচিত।</p>
<p><a class='ref karu-bh' id='karu-bh117' href='#karu-bh117'>Karu-bh 117</a> সংঘকে নিমন্ত্রণ করে নিজ ঘরে ভিক্ষুসংঘকে নিয়ে গিয়ে ঘরে যা কিছু তৈরি করা আছে তা-ই তুমি ভিক্ষুসংঘকে দান কর।</p>
<p><a class='ref karu-bh' id='karu-bh118' href='#karu-bh118'>Karu-bh 118</a> সংঘকে নিমন্ত্রণ করে নিজ ঘরে ভিক্ষুসংঘকে নিয়ে গিয়ে আমার ঘরে যা কিছু প্রস্তুত আছে তা-ই ভিক্ষুসংঘকে দান করেছিলাম।</p>
<p><a class='ref karu-bh' id='karu-bh119' href='#karu-bh119'>Karu-bh 119</a> সেই সুকৃত কর্মের ফলে ও প্রার্থনাবলে আমি মনুষ্যদেহ ত্যাগ করে তাবতিংস স্বর্গে জন্মেছিলাম।</p>
<p><a class='ref karu-bh' id='karu-bh120' href='#karu-bh120'>Karu-bh 120</a> সেখানে আমার ব্যামপ্রভা ছিল সুবর্ণময় ও প্রভাস্বর। আমার দেববিমানটি ছিল ষাট যোজন দীর্ঘ ও ত্রিশ যোজন প্রস্থ।</p>
<p>[উনিশতম ভাণবার সমাপ্ত]</p>
<p><a class='ref karu-bh' id='karu-bh121' href='#karu-bh121'>Karu-bh 121</a> আমার সমগ্র দিব্যভবনটিকে ঘিরে প্রতিনিয়ত সুন্দরী নারীগণ পরিবেষ্টিত করে থাকত। সেখানেই আমি খেয়ে-দেয়ে বসবাস করতাম।</p>
<p><a class='ref karu-bh' id='karu-bh122' href='#karu-bh122'>Karu-bh 122</a> আমি তিনশতবার দেবলোকে দেবরাজত্ব করেছিলাম। পাঁচশতবার রাজচক্রবর্তী হয়েছিলাম। আর প্রাদোসক রাজা তো অসংখ্যবার হয়েছিলাম।</p>
<p><a class='ref karu-bh' id='karu-bh123' href='#karu-bh123'>Karu-bh 123</a> ভবসংসারে পরিভ্রমণকালে আমি অমিত ধনসম্পত্তির অধিকারী হতাম। ভোগসম্পত্তির ঘাটতি আমার কখনো ছিল না। এটি আমার নতুন শস্যদানেরই ফল।</p>
<p><a class='ref karu-bh' id='karu-bh124' href='#karu-bh124'>Karu-bh 124</a> সচল চাকাওয়ালা হস্তীযান ও অশ্বযান প্রভৃতি সমস্ত কিছুই লাভ করতাম। এটি আমার নতুন শস্যদানেরই ফল।</p>
<p><a class='ref karu-bh' id='karu-bh125' href='#karu-bh125'>Karu-bh 125</a> জন্মে জন্মে আমি নতুন বস্ত্র, নতুন ফল, নবাগ্র রস-ভোজন প্রভৃতি সমস্ত কিছুই লাভ করতাম। এটি আমার নতুন শস্যদানেরই ফল।</p>
<p><a class='ref karu-bh' id='karu-bh126' href='#karu-bh126'>Karu-bh 126</a> জন্মে জন্মে আমি কোশেয়্য কম্বল, ক্ষৌমবস্ত্র, কার্পাস প্রভৃতি সবকিছুই লাভ করতাম। এটি আমার নতুন শস্যদানেরই ফল।</p>
<p><a class='ref karu-bh' id='karu-bh127' href='#karu-bh127'>Karu-bh 127</a> জন্মে জন্মে আমি দাসদাসী ও সুসজ্জিত নারী সবকিছুই লাভ করতাম। এটি আমার নতুন শস্যদানেরই ফল।</p>
<p><a class='ref karu-bh' id='karu-bh128' href='#karu-bh128'>Karu-bh 128</a> আমার শীত-উষ্ণ অথবা পরিদাহ বলতে কিছুই ছিল না। এমনকি আমার হৃদয়ে চৈতসিক দুঃখও ছিল না।</p>
<p><a class='ref karu-bh' id='karu-bh129' href='#karu-bh129'>Karu-bh 129</a> জন্মে জন্মে আমি ‘এটি খাও, এটি ভোজন কর, এই শয্যায় শয়ন কর’ প্রভৃতি সবকিছুই লাভ করতাম। এটি আমার নতুন শস্যদানেরই ফল।</p>
<p><a class='ref karu-bh' id='karu-bh130' href='#karu-bh130'>Karu-bh 130</a> ভবসংসারে জন্মপরিভ্রমণ শেষে এই আমার শেষ জন্ম। আজও আমার সেই পূর্বকৃত পুণ্য আমাকে প্রতিনিয়ত ফল দিয়ে পরিতুষ্ট করছে।</p>
<p><a class='ref karu-bh' id='karu-bh131' href='#karu-bh131'>Karu-bh 131</a> গুণোত্তম শ্রেষ্ঠ সংঘকে নতুন শস্য দান করে আমি আমার কর্মানুরূপ আটটি সুফল ভোগ করেছি।</p>
<p><a class='ref karu-bh' id='karu-bh132' href='#karu-bh132'>Karu-bh 132</a> জন্মে জন্মে আমি রূপবান, যশস্বী, মহাধনাঢ্য, সুস্থ, প্রিয় জ্ঞাতি-পরিজন পরিবেষ্টিত ও ঐক্যবদ্ধ পরিষদের অধিকারী হতাম।</p>
<p><a class='ref karu-bh' id='karu-bh133' href='#karu-bh133'>Karu-bh 133</a> পৃথিবীর সকলেই আমাকে সম্মান করত এবং যা কিছু দানীয় বস্তু আছে সবকটি আগে আগে আমিই পেতাম।</p>
<p><a class='ref karu-bh' id='karu-bh134' href='#karu-bh134'>Karu-bh 134</a> ভিক্ষুসংঘের মধ্যে অথবা বুদ্ধশ্রেষ্ঠের সামনে অন্য সবাইকে অতিক্রম করে দায়কগণ আমাকেই দান দিয়ে থাকেন।</p>
<p><a class='ref karu-bh' id='karu-bh135' href='#karu-bh135'>Karu-bh 135</a> গুণোত্তম সংঘক্ষেত্রে এভাবে নতুন শস্য দান করে এই সমস্ত সুফল ভোগ করেছি। এটি আমার নতুন শস্যদানেরই ফল।</p>
<p><a class='ref karu-bh' id='karu-bh136' href='#karu-bh136'>Karu-bh 136</a> আজ থেকে লক্ষকল্প আগে আমি যেই নতুন শস্য দান করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার নতুন শস্যদানেরই ফল।</p>
<p><a class='ref karu-bh' id='karu-bh137' href='#karu-bh137'>Karu-bh 137</a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh138' href='#karu-bh138'>Karu-bh 138</a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh139' href='#karu-bh139'>Karu-bh 139</a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান সুচিন্তিতো স্থবির এই গাথাগুলো ভাষণ করেছিলেন।</p>
<p class='endsutta'>[সুচিন্তিতো স্থবির অপদান অষ্টম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
