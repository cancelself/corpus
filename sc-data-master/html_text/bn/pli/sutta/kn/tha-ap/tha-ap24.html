<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap24' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৩. সুভূতি বর্গ</li>
</ul>
<h1>২. উপবান স্থবির অপদান</h1>
</header>
<p>৫২. সর্ববিধ ধর্মে বিশারদ পদুমুত্তর বুদ্ধ জ্বলন্ত অগ্নিরাশির ন্যায় পরিনির্বাপিত হয়েছিলেন।</p>
<p><a class='ref karu-bh' id='karu-bh53' href='#karu-bh53'>Karu-bh 53</a>বিশাল জনতা সমাগত হয়ে তথাগতকে পূজা করেছিলেন এবং বুদ্ধের শরীরকৃত্য করার জন্য চিতা তৈরি করেছিলেন।</p>
<p><a class='ref karu-bh' id='karu-bh54' href='#karu-bh54'>Karu-bh 54</a>বুদ্ধের শরীরকৃত্য শেষে সেখান থেকে ধাতুগুলো নিয়ে দেবমনুষ্যসহ সকল সত্ত্বগণ ধাতুচৈত্য নির্মাণ করেছিলেন।</p>
<p><a class='ref karu-bh' id='karu-bh55' href='#karu-bh55'>Karu-bh 55</a>সেই চৈত্যের প্রথম স্তরটি স্বর্ণময়, দ্বিতীয় স্তরটি মণিময়, তৃতীয় স্তরটি রৌপ্যময় ও চতুর্থ স্তরটি স্ফটিকময়।</p>
<p><a class='ref karu-bh' id='karu-bh56' href='#karu-bh56'>Karu-bh 56</a>তদ্রূপ পঞ্চম স্তরটি ছিল রক্তিম বর্ণাভ মাটিতে তৈরি, ষষ্ঠ স্তরটি মূল্যবান পাথরে তৈরি ও সবার উপরের তলটি সপ্তবিধ রত্ন দিয়ে তৈরি।</p>
<p><a class='ref karu-bh' id='karu-bh57' href='#karu-bh57'>Karu-bh 57</a>খুঁটিগুলো ছিল মণিময়, বেদিগুলো রত্নময় এবং এক যোজন উচ্চতাবিশিষ্ট স্তূপটি ছিল সম্পূর্ণ স্বর্ণময়।</p>
<p><a class='ref karu-bh' id='karu-bh58' href='#karu-bh58'>Karu-bh 58</a>দেবতারা সেখানে এসে একত্রিত হয়ে আলোচনা করছিলেন, লোকনাথ বুদ্ধের উদ্দেশে আমরাও স্তূপ নির্মাণ করব।</p>
<p><a class='ref karu-bh' id='karu-bh59' href='#karu-bh59'>Karu-bh 59</a>একপিণ্ডবিশিষ্ট শরীরের আর কোনো ধাতু অবশিষ্ট নেই। তাই এই বুদ্ধস্তূপটির মধ্যেই আমরা একটি বস্ত্রাভরণ তৈরি করব।</p>
<p><a class='ref karu-bh' id='karu-bh60' href='#karu-bh60'>Karu-bh 60</a>দেবতারা আরও বর্ধিত কলেবরে সপ্তরত্ন প্রতিমণ্ডিত আরও একটি স্তূপ নির্মাণ করেছিলেন। তাতে করে স্তূপটির ব্যাপ্তি দুই যোজন বিস্তৃত হলো।</p>
<p><a class='ref karu-bh' id='karu-bh61' href='#karu-bh61'>Karu-bh 61</a>নাগগণ সেখানে এসে সমবেত হয়ে আলোচনা করছিলেন, ‘দেবতারা ও মানুষেরা মিলে বুদ্ধের উদ্দেশে স্তূপ নির্মাণ করলেন।’</p>
<p><a class='ref karu-bh' id='karu-bh62' href='#karu-bh62'>Karu-bh 62</a>আমরা কোনোভাবেই প্রমত্ত হয়ে থাকতে পারি না। তাই আমরাও লোকনাথ বুদ্ধের উদ্দেশে স্তূপ নির্মাণ করব।</p>
<p><a class='ref karu-bh' id='karu-bh63' href='#karu-bh63'>Karu-bh 63</a>তারা ইন্দ্রনীল, মহানীল ও উজ্জ্বল মণিগুলো একস্থানে একত্রিত করে বুদ্ধের উদ্দেশে নির্মিত স্তূপটিকে আচ্ছাদিত করলেন।</p>
<p><a class='ref karu-bh' id='karu-bh64' href='#karu-bh64'>Karu-bh 64</a>বুদ্ধের উদ্দেশে নির্মিত চৈত্যটি তখন সম্পূর্ণ মণিময় হয়ে গেল এবং চতুর্দিকের তিন যোজন বিস্তৃত জায়গায় আলো ছড়াচ্ছিল।</p>
<p><a class='ref karu-bh' id='karu-bh65' href='#karu-bh65'>Karu-bh 65</a>গরুড়েরা সেখানে এসে সমবেত হয়ে পরস্পর আলোচনা করছিলেন, দেবতা, মানুষ ও নাগ সকলে মিলে বুদ্ধের উদ্দেশে স্তূপ নির্মাণ করলেন।</p>
<p><a class='ref karu-bh' id='karu-bh66' href='#karu-bh66'>Karu-bh 66</a>আমরা কোনোভাবেই প্রমত্ত হয়ে থাকতে পারি না। তাই আমরাও লোকনাথ বুদ্ধের উদ্দেশে স্তূপ নির্মাণ করব।</p>
<p><a class='ref karu-bh' id='karu-bh67' href='#karu-bh67'>Karu-bh 67</a>তারা সম্পূর্ণ মণিময় একটি স্তূপ নির্মাণ করলেন এবং সেই বুদ্ধচৈত্যটিকে আরও এক যোজন পর্যন্ত বিস্তৃত করলেন।</p>
<p><a class='ref karu-bh' id='karu-bh68' href='#karu-bh68'>Karu-bh 68</a>বুদ্ধের উদ্দেশে নির্মিত সেই স্তূপটি মোট চার যোজনে বিস্তৃত হলো। সেই উঁচু অনিন্দ্য সুন্দর চার যোজন উচ্চতাবিশিষ্ট স্তূপটি চতুর্দিকে শতরশ্মি সূর্যের ন্যায় উজ্জ্বল আলো ছড়াচ্ছিল।</p>
<p><a class='ref karu-bh' id='karu-bh69' href='#karu-bh69'>Karu-bh 69</a>কুম্ভা-গণও সমবেত হয়ে পরস্পর আলোচনা করছিলেন, ‘দেবতা, মানুষ, নাগ ও গরুড় তারা প্রত্যেকেই বুদ্ধের উদ্দেশে স্তূপ নির্মাণ করলেন।’</p>
<p><a class='ref karu-bh' id='karu-bh70' href='#karu-bh70'>Karu-bh 70</a>আমরা কোনোভাবেই প্রমত্ত হয়ে থাকতে পারি না। তাই আমরাও লোকনাথ বুদ্ধের উদ্দেশে স্তূপ নির্মাণ করব। আমরা সম্পূর্ণ বুদ্ধচৈত্যকে বিবিধ রত্ন দিয়ে আচ্ছাদিত করব।</p>
<p><a class='ref karu-bh' id='karu-bh71' href='#karu-bh71'>Karu-bh 71</a>এভাবে তারাও বুদ্ধচৈত্যটিকে আরও একযোজন বিস্তৃত করলেন। তাতে করে বুদ্ধচৈত্যটির মোট উচ্চতা দাঁড়াল পাঁচ যোজন।</p>
<p><a class='ref karu-bh' id='karu-bh72-74' href='#karu-bh72-74'>Karu-bh 72-74</a>যক্ষগণও সেখানে সমবেত হয়ে পরস্পর আলোচনা করছিলেন, দেবতা, মানুষ, নাগ, গরুড় ও কুমা-গণ প্রত্যেকেই বুদ্ধের উদ্দেশ্যে স্তূপ নির্মাণ করলেন। আমরা কোনোভাবেই প্রমত্ত হয়ে থাকতে পারি না। তাই আমরাও লোকনাথ বুদ্ধের উদ্দেশে স্তূপ নির্মাণ করব। আমরা সম্পূর্ণ বুদ্ধচৈত্যটিকে বিবিধ স্ফটিক দিয়ে আচ্ছাদিত করব।</p>
<p><a class='ref karu-bh' id='karu-bh75' href='#karu-bh75'>Karu-bh 75</a>এভাবে তারাও বুদ্ধ চৈত্যটিকে আরও এক যোজন বিস্তৃত করলেন। তাতে করে বুদ্ধচৈত্যটির মোট উচ্চতা দাঁড়াল ছয় যোজন। এটি তার চারপাশে অসম্ভব সুন্দর দীপ্তি ছড়াচ্ছিল।</p>
<p><a class='ref karu-bh' id='karu-bh76-77' href='#karu-bh76-77'>Karu-bh 76-77</a>তখন গন্ধর্বগণ সমবেত হয়ে পরস্পর আলোচনা করছিলেন, মানুষ, দেবতা, নাগ, গরুড়, কুম্ভা- ও যক্ষগণ। তারা সকলে মিলে বুদ্ধের উদ্দেশে স্তূপ নির্মাণ করেছেন। আমরাই শুধু এখনো বসে আছি। তাই আমরাও লোকনাথ বুদ্ধের উদ্দেশে স্তূপ নির্মাণ করব।</p>
<p><a class='ref karu-bh' id='karu-bh78' href='#karu-bh78'>Karu-bh 78</a>তখন তারা সাতটি বেদি তৈরি করলেন এবং তার ওপর বর্ণিলভাবে সাজানো ছত্র ঝুলিয়ে দিলেন। গন্ধর্বগণ একটি সম্পূর্ণ স্বর্ণময় স্তূপ নির্মাণ করলেন।</p>
<p><a class='ref karu-bh' id='karu-bh79' href='#karu-bh79'>Karu-bh 79</a>সাত যোজন উচ্চতাবিশিষ্ট স্তূপটি তখন চারদিকে অসম্ভব সুন্দর দীপ্তি ছড়াচ্ছিল। সেই স্তূপটি হতে এমনভাবে আলো বের হচ্ছিল যে, তাতে করে সত্ত্বগণ আর রাত-দিন বুঝতে পারছিল না।</p>
<p><a class='ref karu-bh' id='karu-bh80' href='#karu-bh80'>Karu-bh 80</a>সেই স্তূপটির উজ্জ্বলতা এমনই প্রখর ছিল যে, তার কাছে চন্দ্র, সূর্য, গ্রহ, তারাও অতিশয় মৱান দেখাচ্ছিল। তখন শতযোজন বিস্তৃত জায়গায় কোনো প্রদীপ জ্বালাতে হয়নি।</p>
<p><a class='ref karu-bh' id='karu-bh81' href='#karu-bh81'>Karu-bh 81</a>যে সকল মানুষ সেই সময় স্তূপটিকে পূজা করছিলেন, তার সকলেই স্তূপের কাছে যেতে পারছিলেন না, তারা উন্মুক্ত আকাশেই তাদের ফুলগুলো ছুঁড়ে মারছিলেন।</p>
<p><a class='ref karu-bh' id='karu-bh82' href='#karu-bh82'>Karu-bh 82</a>অভিসম্মত নামক যক্ষ দেবতাদের স্থাপিত ধ্বজা ও পুষ্পমাল্যকে অতীব শ্রদ্ধা প্রদর্শন করলেন।</p>
<p><a class='ref karu-bh' id='karu-bh83' href='#karu-bh83'>Karu-bh 83</a>তখন তারা সেই যক্ষকে মোটেই দেখতে পেলেন না। শুধুমাত্র পুষ্পমাল্যই দেখতে পেলেন। এভাবে পুষ্পমাল্যের ঊর্ধ্বগমন দেখে সেই পুণ্য-প্রভাবে সকলেই সুগতি স্বর্গলোকে গমন করলেন।</p>
<p><a class='ref karu-bh' id='karu-bh84' href='#karu-bh84'>Karu-bh 84</a>বুদ্ধের বিরুদ্ধবাদী ও বুদ্ধের প্রতি শ্রদ্ধাবান উভয় মানুষেরাই এমন অলোকিক ঋদ্ধিপ্রতিহার্য দর্শনেচ্ছু হয়ে স্তূপটিকে পূজা করলেন।</p>
<p><a class='ref karu-bh' id='karu-bh85' href='#karu-bh85'>Karu-bh 85</a>আমি তখন হংসবতী নগরের এক দরিদ্র পরিবারে জন্মগ্রহণ করেছিলাম। আনন্দের জোয়ারে ভাসা জনতাকে দেখে আমি তখন এরূপ চিন্তা করেছিলাম।</p>
<p><a class='ref karu-bh' id='karu-bh86' href='#karu-bh86'>Karu-bh 86</a>বুদ্ধ ভগবান এমনই মহৎ যে, যাঁর ধাতুর প্রভাব এতই প্রবল! এই জনসাধারণ অতি প্রসন্নমনে সেই ধাতুকে পূজা করছে এবং মোটেই অনুতাপ করছে না।</p>
<p><a class='ref karu-bh' id='karu-bh87' href='#karu-bh87'>Karu-bh 87</a>আমিও লোকনাথ বুদ্ধের এই ধাতুকে পূজা করব। সেই পুণ্যের প্রভাবে আমি ভবিষ্যতে তার ধর্মের উত্তরাধিকারী হবো।</p>
<p><a class='ref karu-bh' id='karu-bh88' href='#karu-bh88'>Karu-bh 88</a>আমি আমার সুধৌত উত্তরীয় বস্ত্র বাঁশের মাথায় ঝুলিয়ে ধ্বজা আকারে আকাশে উড়িয়ে দিলাম।</p>
<p><a class='ref karu-bh' id='karu-bh89' href='#karu-bh89'>Karu-bh 89</a>তখন অভিসম্মত নামক যক্ষ আমার সেই ধ্বজা নিয়ে আকাশে প্রদক্ষিণ করলেন। সেই শূন্যে স্থিত ধ্বজা দেখে বিপুল জনতা আনন্দে উদ্বেলিত হলো।</p>
<p><a class='ref karu-bh' id='karu-bh90' href='#karu-bh90'>Karu-bh 90</a>তখন তা দেখে আমার চিত্ত অতীব প্রসন্ন হলো এবং আমি একজন শ্রমণের নিকট উপস্থিত হলাম। সেই ভিক্ষুকে অভিবাদনপূর্বক আমি ধ্বজা দানের বিপাক সম্বন্ধে তাকে প্রশ্ন করলাম।</p>
<p><a class='ref karu-bh' id='karu-bh91' href='#karu-bh91'>Karu-bh 91</a>তিনি আমার প্রতি অতীব প্রীতি উৎপন্ন করে আমাকে বললেন, তুমি সেই ধ্বজা দানের বিপাক দিবানিশি ভোগ করবে।</p>
<p><a class='ref karu-bh' id='karu-bh92' href='#karu-bh92'>Karu-bh 92</a>হাতি, ঘোড়া, রথ ও পদাতিক সেনা এই চতুরঙ্গিণী সেনা সব সময় তোমাকে পরিবৃত হয়ে থাকবে। এটি তোমার ধ্বজা দানেরই ফল।</p>
<p><a class='ref karu-bh' id='karu-bh93' href='#karu-bh93'>Karu-bh 93</a>ষাট হাজার সুসজ্জিত তূর্য-ভেরী সব সময় তোমাকে পরিবৃত হয়ে থাকবে। এটি তোমার ধ্বজা দানেরই ফল।</p>
<p><a class='ref karu-bh' id='karu-bh94-95' href='#karu-bh94-95'>Karu-bh 94-95</a>সমলংকৃতা, সুসজ্জিতা, সুবসনা, মাথায় মণিকুন্তলধারী, সুকাজলা, সুদর্শনা ও কৃশতনুবিশিষ্টা ছিয়াশি হাজার নারী তোমাকে নিত্য পরিবেষ্টিত করে থাকবে। এটি তোমার ধ্বজা দানেরই ফল।</p>
<p><a class='ref karu-bh' id='karu-bh96' href='#karu-bh96'>Karu-bh 96</a>তুমি দেবলোকে ত্রিশ হাজার কল্প রমিত হবে এবং দেবলোকে তুমি আশিবার দেবেন্দ্র হয়ে রাজত্ব করবে।</p>
<p><a class='ref karu-bh' id='karu-bh97' href='#karu-bh97'>Karu-bh 97</a>তুমি পৃথিবীতে হাজারবার রাজচক্রবর্তী হবে এবং অসংখ্যবার প্রাদেসিক রাজা হবে।</p>
<p><a class='ref karu-bh' id='karu-bh98' href='#karu-bh98'>Karu-bh 98</a>আজ থেকে লক্ষকল্প পরে ওক্কাকুকুলে গৌতম নামক শাস্তা জগতে জন্মগ্রহণ করবেন।</p>
<p><a class='ref karu-bh' id='karu-bh99' href='#karu-bh99'>Karu-bh 99</a>তখন তুমি দেবলোক হতে চ্যুত হয়ে পূর্বকৃত পুণ্য-প্রভাবে এক ব্রাহ্মণ পরিবারে জন্মগ্রহণ করবে।</p>
<p><a class='ref karu-bh' id='karu-bh100' href='#karu-bh100'>Karu-bh 100</a>আশিকোটি ধন ও বহু দাস-কর্মচারী ত্যাগ করে তুমি তখন গৌতম ভগবানের শাসনে প্রব্রজিত হবে।</p>
<p><a class='ref karu-bh' id='karu-bh101' href='#karu-bh101'>Karu-bh 101</a>শাক্যপুত্র গৌতম সম্বুদ্ধের উপদেশ মেনে চলে তখন তুমি ‘উপবান’ নামক শাস্তাশ্রাবক হবে।</p>
<p>[অতঃপর স্থবির নিজের সম্বন্ধে বললেন]</p>
<p><a class='ref karu-bh' id='karu-bh102' href='#karu-bh102'>Karu-bh 102</a>লক্ষকল্প আগে আমি যেই পুণ্যকর্ম করেছি, সেই পুণ্যের ফল আমি এখনো ভোগ করছি। এখন আমি তীরের গতিতে সর্ববিধ ক্লেশদগ্ধ করে বিমুক্ত হয়েছি।</p>
<p><a class='ref karu-bh' id='karu-bh103' href='#karu-bh103'>Karu-bh 103</a>চার দ্বীপের অধীশ্বর রাজচক্রবর্তীর ন্যায় আমার চারপাশে তিন যোজন পরিমাণ জায়গায় সব সময় ধ্বজা উড়ত।</p>
<p><a class='ref karu-bh' id='karu-bh104' href='#karu-bh104'>Karu-bh 104</a>আজ থেকে লক্ষকল্প আগে আমি যখন এই পুণ্যকর্ম করেছিলাম, তখন থেকেই আমাকে আর দুর্গতিতে পড়তে হয়নি। এটি আমার ধ্বজা দানেরই ফল।</p>
<p><a class='ref karu-bh' id='karu-bh105' href='#karu-bh105'>Karu-bh 105</a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান উপবান স্থবির এই গাথাগুলো ভাষণ করেছিলেন।</p>
<p class='endsutta'>[উপবান স্থবির অপদান দ্বিতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
