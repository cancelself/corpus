<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap424' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪৩. সকিংসম্মার্জক বর্গ</li>
</ul>
<h1>২. একবস্ত্রদায়ক স্থবির অপদান</h1>
</header>
<p><a class='ref karu-bh' id='karu-bh15' href='#karu-bh15'>Karu-bh 15</a> হংসবতী নগরে আমি ছিলাম এক ঘাসকাটিয়ে। আমি ঘাস কেটেই জীবিকা নির্বাহ করতাম এবং স্ত্রী-পুত্রের ভরণপোষণ করতাম।</p>
<p><a class='ref karu-bh' id='karu-bh16' href='#karu-bh16'>Karu-bh 16</a> সর্ববিধ ধর্মে বিশেষ পারদর্শী, লোকনায়ক পদুমুত্তর জিন সমস্ত অন্ধকার বিদূরিত করে পৃথিবীতে উৎপন্ন হয়েছিলেন।</p>
<p><a class='ref karu-bh' id='karu-bh17' href='#karu-bh17'>Karu-bh 17</a> তখন আমি নিজের ঘরে বসে চিন্তা করছিলাম এভাবে : পৃথিবীতে বুদ্ধ উৎপন্ন হয়েছেন, অথচ আমার কাছে দান দেওয়ার মতো কিছুই নেই।</p>
<p><a class='ref karu-bh' id='karu-bh18' href='#karu-bh18'>Karu-bh 18</a> এই একটি মাত্র বস্ত্র আমার আছে। আমার কোনো দায়ক নেই। নিরয়ে গমন অতীব দুঃখপ্রদ। তাই দক্ষিণাস্বরূপ পুণ্যবীজ রোপণ করব।</p>
<p><a class='ref karu-bh' id='karu-bh19' href='#karu-bh19'>Karu-bh 19</a> এভাবে চিন্তা করার পর আমার চিত্ত প্রসন্নতায় ভরে উঠেছিল। সেই একটি মাত্র বস্ত্র হাতে নিয়ে বুদ্ধশ্রেষ্ঠকে দান করেছিলাম।</p>
<p><a class='ref karu-bh' id='karu-bh20' href='#karu-bh20'>Karu-bh 20</a> এই একটি মাত্র বস্ত্র দান করে আমি বেশ উৎফুল্ল হয়ে হর্ষধ্বনি করেছিলাম। হে বীর, হে মহামুনি, সত্যি যদি আপনি বুদ্ধ হয়ে থাকেন, তবে আমাকে তীর্ণ করুন।</p>
<p><a class='ref karu-bh' id='karu-bh21' href='#karu-bh21'>Karu-bh 21</a> পরম পূজনীয় লোকবিদ পদুমুত্তর বুদ্ধ আমার দানের ভূয়সী প্রশংসা করতে করতে আমাকে এই বলে উপদেশ দিয়েছিলেন :</p>
<p><a class='ref karu-bh' id='karu-bh22' href='#karu-bh22'>Karu-bh 22</a> এই একটি মাত্র বস্ত্র দানের ফলে ও প্রার্থনাবলে তুমি লক্ষকল্প কাল বিনিপাত নিরয়ে গমন করবে না।</p>
<p><a class='ref karu-bh' id='karu-bh23' href='#karu-bh23'>Karu-bh 23</a> দেবলোকে ছত্রিশবার দেবেন্দ্র হয়ে দেবরাজত্ব করবে এবং তেত্রিশবার রাজচক্রবর্তী হবে।</p>
<p><a class='ref karu-bh' id='karu-bh24-25' href='#karu-bh24-25'>Karu-bh 24-25</a> আর প্রাদেসিক রাজা তো অসংখ্যবার হবেই। দেবলোকে ও মনুষ্যলোকে জন্মপরিভ্রমণকালে তুমি অত্যন্ত রূপবান, গুণবান ও সুন্দর অঙ্গসৌষ্ঠবসম্পন্ন হবে। এবং তুমি চাহিবা মাত্র সূক্ষ্ম কোমল বস্ত্র লাভ করবে।</p>
<p><a class='ref karu-bh' id='karu-bh26' href='#karu-bh26'>Karu-bh 26</a> এটি বলার পর বীর পদুমুত্তর সম্বুদ্ধ আকাশে হংসরাজ বিচরণের ন্যায় নভোমণ্ডল দিয়ে চলে গিয়েছিলেন।</p>
<p><a class='ref karu-bh' id='karu-bh27' href='#karu-bh27'>Karu-bh 27</a> আমি দেবলোকে অথবা মনুষ্যলোকে যেখানেই জন্মগ্রহণ করি না কেন, সর্বত্রই আমার ভোগসম্পত্তির ঘাটতি ছিল না। এটি আমার একটি মাত্র বস্ত্র দানেরই ফল।</p>
<p><a class='ref karu-bh' id='karu-bh28' href='#karu-bh28'>Karu-bh 28</a> প্রতি পদক্ষেপে আমার জন্য বস্ত্র উৎপন্ন হয়। নিচের বস্ত্রের ওপর আমি দাঁড়াই এবং উপরের বস্ত্রগুলো আমাকে শামিয়ানার মতো ছায়া দেয়।</p>
<p><a class='ref karu-bh' id='karu-bh29' href='#karu-bh29'>Karu-bh 29</a> কানন, পাহাড়-পর্বতসহ সমস্ত চক্রবালকেও আমি চাইলেই মুহূর্তের মধ্যে বস্ত্র দিয়ে আচ্ছাদিত করতে পারি।</p>
<p><a class='ref karu-bh' id='karu-bh30' href='#karu-bh30'>Karu-bh 30</a> সেই একটি মাত্র বস্ত্রদানের ফলে ভবভবান্তরে জন্মপরিভ্রমণকালে সুবর্ণবর্ণের অধিকারী হয়ে জন্মধারণ করি।</p>
<p><a class='ref karu-bh' id='karu-bh31' href='#karu-bh31'>Karu-bh 31</a> সেই একটি মাত্র বস্ত্রদানের ফল কখনো ক্ষয় হবার নয়। এমনকি এই আমার শেষ জন্মেও বিপাক প্রদান করছে।</p>
<p><a class='ref karu-bh' id='karu-bh32' href='#karu-bh32'>Karu-bh 32</a> আজ থেকে লক্ষকল্প আগে আমি যেই বস্ত্র দান কর্ম করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার একটি মাত্র বস্ত্রদানেরই ফল।</p>
<p><a class='ref karu-bh' id='karu-bh33' href='#karu-bh33'>Karu-bh 33</a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh34' href='#karu-bh34'>Karu-bh 34</a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh35' href='#karu-bh35'>Karu-bh 35</a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান একবস্ত্রদায়ক স্থবির এই গাথাগুলো ভাষণ করেছিলেন।</p>
<p class='endsutta'>[একবস্ত্রদায়ক স্থবির অপদান দ্বিতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
