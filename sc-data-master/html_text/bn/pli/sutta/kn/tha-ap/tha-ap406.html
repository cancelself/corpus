<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap406' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪১. মৈত্রেয় বর্গ</li>
</ul>
<h1>৪. ধোতক স্থবির অপদান</h1>
</header>
<p><a class='ref karu-bh' id='karu-bh72' href='#karu-bh72'>Karu-bh 72</a>সেই সময় হিমালয় হতে উৎপন্ন ভাগীরথী নদী হংসবতী নগরের সামনে দিয়েই প্রবাহিত হতো।</p>
<p><a class='ref karu-bh' id='karu-bh73' href='#karu-bh73'>Karu-bh 73</a>সেই নদীর উপকুলে শোভিত নামক একটি বিহার নির্মিত হয়েছিল। সেখানে লোকনায়ক পদুমুত্তর বুদ্ধ বসবাস করছিলেন।</p>
<p><a class='ref karu-bh' id='karu-bh74' href='#karu-bh74'>Karu-bh 74</a>তাবতিংস স্বর্গে ইন্দ্রের মতো করে ভগবান বুদ্ধও মনুষ্য-পরিবেষ্টিত হয়ে নির্ভীক সিংহের ন্যায় সেখানে বসেছিলেন।</p>
<p><a class='ref karu-bh' id='karu-bh75' href='#karu-bh75'>Karu-bh 75</a>আমি তখন এক ব্রাহ্মণ হয়ে হংসবতী নগরে বসবাস করছিলাম। আমার নাম ছিল তখন ছলঙ্গ তথা ষড়াঙ্গবিশিষ্ট।</p>
<p><a class='ref karu-bh' id='karu-bh76' href='#karu-bh76'>Karu-bh 76</a>তখন আমার আঠারোশত শিষ্য আমাকে পরিবেষ্টিত করে থাকত । একদিন আমি সেই শিষ্যদের সঙ্গে নিয়ে নদীর তীরে গিয়েছিলাম।</p>
<p><a class='ref karu-bh' id='karu-bh77' href='#karu-bh77'>Karu-bh 77</a>সেখানে পাপ ধুতে গিয়ে আমি বহু শ্রমণকে দেখতে পেয়েছিলাম। তখন তারা ভাগীরথী নদী পার হচ্ছিলেন। এই দৃশ্য দেখে আমি এইরূপ চিন্তা করেছিলাম :</p>
<p><a class='ref karu-bh' id='karu-bh78' href='#karu-bh78'>Karu-bh 78</a>এই মহাযশস্বী বুদ্ধপুত্রগণ সকাল-সন্ধ্যা এই নদী পার হন। প্রতিদিন তারা ভীষণ কষ্ট পাচ্ছেন।</p>
<p><a class='ref karu-bh' id='karu-bh79' href='#karu-bh79'>Karu-bh 79</a>সদেবলোক পৃথিবীতে বুদ্ধকেই শ্রেষ্ঠ বলা হয়। আমার তো দান দেওয়ার মতো অন্য কিছু নেই। আমাকে এই পারাপারের একটা স্থায়ী ব্যবস্থা করতে হবে।</p>
<p><a class='ref karu-bh' id='karu-bh80' href='#karu-bh80'>Karu-bh 80</a>বুদ্ধশ্রেষ্ঠের উদ্দেশে এই নদীর ওপর একটি সেতু তৈরি করিয়ে দিলেই আমার মনে হয় সবচেয়ে ভালো হয়। এই সেতু তৈরি করিয়ে আমি এই ভবসমুদ্র উত্তীর্ণ হবো।</p>
<p><a class='ref karu-bh' id='karu-bh81' href='#karu-bh81'>Karu-bh 81</a>আমি তখন লক্ষ টাকা ব্যয় করে একটি সেতু তৈরি করিয়েছিলাম। গভীর শ্রদ্ধায় করা এই দান আমাকে বিপুল সুফল দেবে।</p>
<p><a class='ref karu-bh' id='karu-bh82' href='#karu-bh82'>Karu-bh 82</a>সেই সেতু তৈরি করা শেষে হলে পরে আমি লোকনায়ক বুদ্ধের কাছে গিয়েছিলাম। নতশিরে প্রণাম নিবেদন করে আমি এই কথা নিবেদন করেছিলাম।</p>
<p><a class='ref karu-bh' id='karu-bh83' href='#karu-bh83'>Karu-bh 83</a>আমি আপনার উদ্দেশে লক্ষ টাকা ব্যয় করে এই বিশাল সেতুটি তৈরি করিয়েছি। হে মহামুনি, অনুগ্রহ করে গ্রহণ করুন।</p>
<p><a class='ref karu-bh' id='karu-bh84' href='#karu-bh84'>Karu-bh 84</a>পরম পূজনীয় লোকবিদ পদুমুত্তর বুদ্ধ ভিক্ষুসংঘের মাঝে বসে এই গাথাগুলো ভাষণ করেছিলেন।</p>
<p><a class='ref karu-bh' id='karu-bh85' href='#karu-bh85'>Karu-bh 85</a>যেই ব্যক্তি অতীব প্রসন্নমনে নিজ হাতে আমার উদ্দেশে এই সেতু তৈরি করেছেন, এখন আমি তার ভূয়সী প্রশংসা করব। তোমরা মনোযোগ দিয়ে আমার কথা শোন।</p>
<p>(সেতুদানের ফল)</p>
<p><a class='ref karu-bh' id='karu-bh86' href='#karu-bh86'>Karu-bh 86</a>রশি, পর্বত অথবা গাছ থেকে পড়ে গেলেও সে যেকোনো একটি আশ্রয় অবশ্যই পাবে। এটি তার সেতুদানেরই ফল।</p>
<p><a class='ref karu-bh' id='karu-bh87' href='#karu-bh87'>Karu-bh 87</a>নিগ্রোধবৃক্ষের একদম গোড়ায় জন্মানো মালুব-লতার মতো তার শত্রুরা তাকে কখনো কষ্ট দেবে না। এটি তার সেতুদানেরই ফল।</p>
<p><a class='ref karu-bh' id='karu-bh88' href='#karu-bh88'>Karu-bh 88</a>চোরেরা কখনো তার ক্ষতি করবে না। ক্ষত্রিয় রাজারাও কখনো তাকে অবজ্ঞা করবে না। সে তার সকল শত্রুকে পরাজিত করবে। এটি তার সেতুদানেরই ফল।</p>
<p><a class='ref karu-bh' id='karu-bh89' href='#karu-bh89'>Karu-bh 89</a>খোলা আকাশের নিচে মধ্যাহ্ন সূর্যের তীব্র গরমে দাঁড়িয়ে থাকলেও অতীত পুণ্যবলে সে কখনো কষ্ট পাবে না।</p>
<p><a class='ref karu-bh' id='karu-bh90' href='#karu-bh90'>Karu-bh 90</a>দেবলোকে কিংবা মনুষ্যলোকে তার মনের কথা অবগত হয়ে তৎক্ষণাৎ তার জন্যে সুনির্মিত হস্তীযান উপস্থিত হবে।</p>
<p><a class='ref karu-bh' id='karu-bh91' href='#karu-bh91'>Karu-bh 91</a>সকাল-সন্ধ্যা তার জন্য হাজারো শীঘ্রগামী সিন্ধুদেশীয় ঘোড়া উপস্থিত হবে। এটি তার সেতুদানেরই ফল।</p>
<p><a class='ref karu-bh' id='karu-bh92' href='#karu-bh92'>Karu-bh 92</a>মনুষ্যজন্ম নিয়ে সে সুখী হবে এবং তখন উন্মুক্ত আকাশই হবে তার হস্তীযান।</p>
<p><a class='ref karu-bh' id='karu-bh93' href='#karu-bh93'>Karu-bh 93</a>আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে জন্ম নেবেন।</p>
<p><a class='ref karu-bh' id='karu-bh94' href='#karu-bh94'>Karu-bh 94</a>তার প্রচারিত ধর্মে সে ধর্মৌরসজাত উত্তরাধিকারী হবে এবং সর্বাসব অভিজ্ঞা দ্বারা জ্ঞাত হয়ে সম্পূর্ণ অনাসক্ত হয়ে পরিনির্বাপিত হবে।</p>
<p><a class='ref karu-bh' id='karu-bh95' href='#karu-bh95'>Karu-bh 95</a>অহো, পদুমুত্তর বুদ্ধের উদ্দেশে আমি কী সুকর্মই না করেছি! এমন পুণ্যকর্ম করায় আজ আমি আসবক্ষয় করতে পেরেছি।</p>
<p><a class='ref karu-bh' id='karu-bh96' href='#karu-bh96'>Karu-bh 96</a>ভাবনায় নিয়োজিত হয়ে আজ আমি সম্পূর্ণ উপশান্ত ও উপধিহীন। নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh97' href='#karu-bh97'>Karu-bh 97</a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে আমি এখন সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh98' href='#karu-bh98'>Karu-bh 98</a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh99' href='#karu-bh99'>Karu-bh 99</a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান ধোতক স্থবির এই গাথাগুলো ভাষণ করেছিলেন।</p>
<p class='endsutta'>[ধোতক স্থবির অপদান তৃতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
