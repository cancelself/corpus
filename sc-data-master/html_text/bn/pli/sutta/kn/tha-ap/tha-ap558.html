<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap558' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৬. যশ বর্গ</li>
</ul>
<h1>৬. উত্তর স্থবির অপদান</h1>
</header>
<p><a class='ref karu-bh' id='karu-bh55' href='#karu-bh55'>Karu-bh 55</a> বত্রিশ মহাপুরুষ লক্ষণবিশিষ্ট সম্বুদ্ধ সুমেধ ভগবান বিবেককামী হয়ে হিমালয়ে গিয়েছিলেন।</p>
<p><a class='ref karu-bh' id='karu-bh56' href='#karu-bh56'>Karu-bh 56</a> কারুণিক, শ্রেষ্ঠ মুনি, পুরুষোত্তম ভগবান হিমালয়ে প্রবেশ করে পদ্মাসনে বসেছিলেন।</p>
<p><a class='ref karu-bh' id='karu-bh57' href='#karu-bh57'>Karu-bh 57</a> তখন আমি এক আকাশচারী বিদ্যাধর ছিলাম। তখন আমি হাতে ত্রিশূল নিয়ে আকাশে বিচরণ করতাম।</p>
<p><a class='ref karu-bh' id='karu-bh58' href='#karu-bh58'>Karu-bh 58</a> সেই সময় বুদ্ধ পর্বতের ওপর জ্বলন্ত অগ্নির ন্যায়, পঞ্চদশীর পূর্ণচন্দ্রের ন্যায় ও সুপস্পিত শালরাজের ন্যায় সমগ্র বনভূমিকে আলোকিত করছিলেন।</p>
<p><a class='ref karu-bh' id='karu-bh59' href='#karu-bh59'>Karu-bh 59</a> তখন আলোকোজ্জ্বল বুদ্ধরশ্মি বন হতে চৌদিকে টিকরে পড়ছিল। আমি নলাগ্নি বর্ণসদৃশ বুদ্ধরশ্মি দেখে অতীব প্রসন্নচিত্ত হয়েছিলাম।</p>
<p><a class='ref karu-bh' id='karu-bh60' href='#karu-bh60'>Karu-bh 60</a> তখন আমি বনে দেবগন্ধযুক্ত কণিকারপুষ্প দেখতে পেয়েছিলাম। সেখান থেকে তিনটি পুষ্প নিয়ে আমি বুদ্ধশ্রেষ্ঠকে পূজা করেছিলাম।</p>
<p><a class='ref karu-bh' id='karu-bh61' href='#karu-bh61'>Karu-bh 61</a> তখন বুদ্ধের অনন্ত গুণ-প্রভাবে আমার সেই তিনটি পুষ্প ঊর্ধ্ববৃন্ত ও অধোপত্র হয়ে শাস্তাকে ছায়া দিয়েছিল।</p>
<p><a class='ref karu-bh' id='karu-bh62' href='#karu-bh62'>Karu-bh 62</a> সেই সুকৃত পুণ্য-প্রভাবে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্মগ্রহণ করেছিলাম।</p>
<p><a class='ref karu-bh' id='karu-bh63' href='#karu-bh63'>Karu-bh 63</a> সেখানে আমার সুনির্মিত ষাট যোজন দীর্ঘ ও ত্রিশযোজন প্রস্থ ভবনটি ‘কণিকার’ নামে পরিচিত হয়েছিল।</p>
<p><a class='ref karu-bh' id='karu-bh64' href='#karu-bh64'>Karu-bh 64</a> আমার সেই ভবনে হাজার কা-, শতভা-বিশিষ্ট হিরন্ময় ধ্বজা ও লক্ষ রক্ষাবেষ্টনী প্রাদুর্ভূত হয়েছিল।</p>
<p><a class='ref karu-bh' id='karu-bh65-66' href='#karu-bh65-66'>Karu-bh 65-66</a> সেখানে আমার জন্যে স্বর্ণময়, মণিময়, লোহিতময় ফলক, পালঙ্ক ও তুলাময় বিকতিযুক্ত, ঊর্ধ্বলোমী, সুবর্ণ বিম্ব-সমন্বিত মহার্ঘ শয্যা প্রভৃতি আমি যখনি যা চাইতাম তা-ই উৎপন্ন হতো।</p>
<p><a class='ref karu-bh' id='karu-bh67' href='#karu-bh67'>Karu-bh 67</a> আমি আমার দেবভবন হতে বের হয়ে দেবসংঘ-পরিবেষ্টিত হয়ে যথেচ্ছা গমনাগমন করতাম।</p>
<p><a class='ref karu-bh' id='karu-bh68' href='#karu-bh68'>Karu-bh 68</a> আমি পুষ্পের ওপর দাঁড়াতাম। আমার ওপর শতযোজন দীর্ঘ কণিকার পুষ্পাচ্ছাদনী থাকত।</p>
<p><a class='ref karu-bh' id='karu-bh69' href='#karu-bh69'>Karu-bh 69</a> ষাট হাজার দিব্যতূর্য সকাল-সন্ধ্যা আমার সেবা করত এবং রাত-দিন অতন্দ্রভাবে আমাকে পরিবেষ্টিত করে থাকত।</p>
<p><a class='ref karu-bh' id='karu-bh70' href='#karu-bh70'>Karu-bh 70</a> সেখানে আমি নাচ, গান, বাদ্য-বাজনা প্রভৃতি আমোদ-প্রমোদে রমিত হতাম এবং পঞ্চকামগুণে আমোদিত হতাম।</p>
<p><a class='ref karu-bh' id='karu-bh71' href='#karu-bh71'>Karu-bh 71</a> সেখানে আমি আমার উত্তম প্রাসাদে নারীগণ পরিবেষ্টিত হয়ে খেয়ে- দেয়ে, পান করে আমোদ-ফূর্তি করতাম।</p>
<p><a class='ref karu-bh' id='karu-bh72' href='#karu-bh72'>Karu-bh 72</a> আমি পাঁচশতবার দেবরাজত্ব করেছিলাম এবং তিনশতবার চক্রবর্তী রাজা হয়েছিলাম। আর প্রাদেসিক রাজা তো অসংখ্যবার হয়েছিলাম।</p>
<p><a class='ref karu-bh' id='karu-bh73' href='#karu-bh73'>Karu-bh 73</a> ভবভবান্তরে জন্মসঞ্চরণকালে আমি মহা ভোগ-সম্পত্তির অধিকারী হয়েছিলাম। ভোগসম্পত্তির অভাব আমার কখনো কোনো সময় হতো না। এটি আমার বুদ্ধপুজারই ফল।</p>
<p><a class='ref karu-bh' id='karu-bh74' href='#karu-bh74'>Karu-bh 74</a> আমি দেবলোকে অথবা মনুষ্যলোকে এই দুই লোকে মাত্র জন্মগ্রহণ করেছিলাম। এছাড়া আমার অন্যগতি হয়েছিল বলে আমার জানা নেই। এটি আমার বুদ্ধপূজারই ফল।</p>
<p><a class='ref karu-bh' id='karu-bh75' href='#karu-bh75'>Karu-bh 75</a> আমি ক্ষত্রিয় ও ব্রাহ্মণ এই দুই কুলেই মাত্র জন্মগ্রহণ করেছিলাম। নীচকুলে জন্মেছিলাম বলে আমার জানা নেই। এটি আমার বুদ্ধপূজারই ফল।</p>
<p><a class='ref karu-bh' id='karu-bh76' href='#karu-bh76'>Karu-bh 76</a> হস্তীযান, অশ্বযান, সিবিকাযান প্রভৃতি সবকিছুই আমি লাভ করতাম। এটি আমার বুদ্ধপূজারই ফল।</p>
<p><a class='ref karu-bh' id='karu-bh77' href='#karu-bh77'>Karu-bh 77</a> দাস-দাসী ও সুসজ্জিতা, সমলংকৃতা নারী প্রভৃতি সবকিছুই আমি লাভ করতাম। এটি আমার বুদ্ধপূজারই ফল।</p>
<p><a class='ref karu-bh' id='karu-bh78' href='#karu-bh78'>Karu-bh 78</a> কোশেয়্য কম্বল, ক্ষৌমবস্ত্র ও কার্পাস বস্ত্র প্রভৃতি সবকিছুই আমি লাভ করতাম। এটি আমার বুদ্ধপূজারই ফল।</p>
<p><a class='ref karu-bh' id='karu-bh79' href='#karu-bh79'>Karu-bh 79</a> নতুন বস্ত্র, নতুন ফল ও নবান্ন ভোজন প্রভৃতি সবকিছুই আমি লাভ করতাম। এটি আমার বুদ্ধপূজারই ফল।</p>
<p><a class='ref karu-bh' id='karu-bh80' href='#karu-bh80'>Karu-bh 80</a> ‘এটি খাও, এটি ভোজন কর, এই শয্যায় তুমি শয়ন কর’ এভাবে আমি সবকিছুই লাভ করতাম। এটি আমার বুদ্ধপূজারই ফল।</p>
<p><a class='ref karu-bh' id='karu-bh81' href='#karu-bh81'>Karu-bh 81</a> আমি সর্বত্র পূজিত হতাম। আমার যশ সর্বত্র প্রচারিত হয়েছিল। আমি সব সময় মহান শিক্ষক হতাম। আমার পরিষদ সব সময় ঐক্যবদ্ধ থাকত। আমি সব সময় জ্ঞাতিদের মধ্যে শ্রেষ্ঠ হতাম। এটি আমার বুদ্ধপূজারই ফল।</p>
<p><a class='ref karu-bh' id='karu-bh82' href='#karu-bh82'>Karu-bh 82</a> আমি শীত, উষ্ণ অনুভব করতাম না। আমার পরিদাহ তথা দাবদাহ বলতে কিছুই ছিল না। এমনকি আমার মনে চৈতসিক দুঃখ পর্যন্ত ছিল না।</p>
<p><a class='ref karu-bh' id='karu-bh83' href='#karu-bh83'>Karu-bh 83</a> আমি জন্মজন্মান্তরে সুবর্ণবর্ণ হয়েই জন্মগ্রহণ করেছিলাম। বিবর্ণতা কী জিনিস আমি তা জানতাম না। এটি আমার বুদ্ধপূজারই ফল।</p>
<p><a class='ref karu-bh' id='karu-bh84' href='#karu-bh84'>Karu-bh 84</a> পূর্বকৃত পুণ্য-প্রভাবে আমি দেবলোক হতে চ্যুত হয়ে শ্রাবস্তী নগরে এক ধনাঢ্য মহাশালকুলে জন্মগ্রহণ করেছি।</p>
<p><a class='ref karu-bh' id='karu-bh85' href='#karu-bh85'>Karu-bh 85</a> আমি পঞ্চকামগুণ ত্যাগ করে অনাগারিক প্রব্রজ্যা গ্রহণ করেছি এবং জন্মের মাত্র সাত বৎসর বয়সেই অর্হত্ত্ব লাভ করেছি।</p>
<p><a class='ref karu-bh' id='karu-bh86' href='#karu-bh86'>Karu-bh 86</a> চক্ষুষ্মান বুদ্ধ আমার গুণের কথা অবগত হয়ে আমাকে উপসম্পদা দিয়েছেন। আমি তরুণ বয়সেই পূজনীয় হলাম। এটি আমার বুদ্ধপূজারই ফল।</p>
<p><a class='ref karu-bh' id='karu-bh87' href='#karu-bh87'>Karu-bh 87</a> আমার দিব্যচোখ অত্যন্ত বিশুদ্ধ। আমি সমাধিতে অতীব দক্ষ। আমি অভিজ্ঞা পারমীলাভী। এটি আমার বুদ্ধপূজারই ফল।</p>
<p><a class='ref karu-bh' id='karu-bh88' href='#karu-bh88'>Karu-bh 88</a> আমি প্রতিসম্ভিদালাভী, ঋদ্ধিপাদে অভিজ্ঞ, ধর্মসমূহে পারমীপ্রাপ্ত। এটি আমার বুদ্ধপূজারই ফল।</p>
<p><a class='ref karu-bh' id='karu-bh89' href='#karu-bh89'>Karu-bh 89</a> আজ থেকে ত্রিশ হাজার কল্প আগে আমি যেই বুদ্ধপূজা করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার বুদ্ধপূজারই সুফল।</p>
<p><a class='ref karu-bh' id='karu-bh90' href='#karu-bh90'>Karu-bh 90</a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh91' href='#karu-bh91'>Karu-bh 91</a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh92' href='#karu-bh92'>Karu-bh 92</a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান উত্তর স্থবির এই গাথাগুলো ভাষণ করেছিলেন।</p>
<p class='endsutta'>[উত্তর স্থবির অপদান ষষ্ঠ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
