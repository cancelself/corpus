<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap414' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪২. ভদ্দালি বর্গ</li>
</ul>
<h1>২. একছত্রিয় স্থবির অপদান</h1>
</header>
<p><a class='ref karu-bh' id='karu-bh32' href='#karu-bh32'>Karu-bh 32</a>চন্দ্রভাগা নদীতীরে আমি পরিশুদ্ধ বালুকাকীর্ণ একটি আশ্রম তৈরি করেছিলাম এবং সেখানে একটি পর্ণশালাও তৈরি করেছিলাম।</p>
<p><a class='ref karu-bh' id='karu-bh33' href='#karu-bh33'>Karu-bh 33</a>আশ্রমের পাশ দিয়ে জলজ মৎস্য-কচ্ছপ ও কুমিরের নিরাপদ আবাসস্থল, বিস্তৃত উপকুল, সুন্দর স্নানঘাটসম্পন্ন মনোরম নদী নিত্য প্রবাহিত হতো।</p>
<p><a class='ref karu-bh' id='karu-bh34' href='#karu-bh34'>Karu-bh 34</a>বাঘ, ভালুকসহ ময়ূর, করবী, শালিক প্রভৃতি পাকপাখালির সদা মুখরিত কূজনে আমার আশ্রমটি অতীব শোভমান হতো।</p>
<p><a class='ref karu-bh' id='karu-bh35' href='#karu-bh35'>Karu-bh 35</a>সেখানে প্রতিনিয়ত মধুরকণ্ঠী কোকিল ও মধুরস্বরী হংস মধুরস্বরে গান করত। এতে করে আমার আশ্রমটি অতীব শোভমান হতো।</p>
<p><a class='ref karu-bh' id='karu-bh36' href='#karu-bh36'>Karu-bh 36</a>সিংহ, বাঘ, শুকর, ভালুক, কবুতর প্রভৃতি গিরিখাদে উচ্চশব্দে গর্জন করে আমার আশ্রমের শোভা বর্ধন করত।</p>
<p><a class='ref karu-bh' id='karu-bh37' href='#karu-bh37'>Karu-bh 37</a>হরিণ, শিয়াল, শুকর প্রভৃতি প্রাণীরা পর্বত-কন্দরে উচ্চ শব্দে গর্জন করে আমার আশ্রমের শোভা বর্ধন করত।</p>
<p><a class='ref karu-bh' id='karu-bh38' href='#karu-bh38'>Karu-bh 38</a>উদ্দালক, পম্পক, পাটলী, নিন্দুবারক, অতিমুক্তা ও অশোক প্রভৃতি বৃক্ষরাজি আমার আশ্রমের শোভা বর্ধন করত।</p>
<p><a class='ref karu-bh' id='karu-bh39' href='#karu-bh39'>Karu-bh 39</a>অংকোলা, যূথিকা, সত্তলী, বিম্বিজালিকা ও কণিকার প্রভৃতি ফুল ফুটে আমার আশ্রমের শোভা বর্ধন করত।</p>
<p><a class='ref karu-bh' id='karu-bh40' href='#karu-bh40'>Karu-bh 40</a>সুপুষ্পিত নাগ, শাল, সরল, পুণ্ডরীক পুষ্পবৃক্ষগুলো দিব্যগন্ধ ছড়িয়ে আমার আশ্রমের শোভা বর্ধন করত।</p>
<p><a class='ref karu-bh' id='karu-bh41' href='#karu-bh41'>Karu-bh 41</a>সুপুষ্পিত অর্জুন, অসনা, মহানাম, শাল ও কঙ্গু পুষ্পবৃক্ষগুলো আমার আশ্রমের শোভা বর্ধন করত।</p>
<p><a class='ref karu-bh' id='karu-bh42' href='#karu-bh42'>Karu-bh 42</a>আম, জাম, তিলক, নিম, শালকল্যাণী বৃক্ষগুলো দিব্যগন্ধ ছড়িয়ে আমার আশ্রমের শোভা বর্ধন করত।</p>
<p><a class='ref karu-bh' id='karu-bh43' href='#karu-bh43'>Karu-bh 43</a>সুপুষ্পিত অশোক, কপিষ্ঠা, গিরিমাল বৃক্ষরাজি দিব্যগন্ধ ছড়িয়ে আমার আশ্রমের শোভা বর্ধন করত।</p>
<p><a class='ref karu-bh' id='karu-bh44' href='#karu-bh44'>Karu-bh 44</a>কাদম্ব, কলাগাছ ও ইসিমুগ্‌গা প্রভৃতি গাছে নিত্য ফল ধরত। এতে আমার আশ্রমের শোভা বৃদ্ধি পেত।</p>
<p><a class='ref karu-bh' id='karu-bh45' href='#karu-bh45'>Karu-bh 45</a>আমার আশ্রমের চারপাশে সারি সারি হরিতকী, আমলকী, আম, জাম, বহেরা, কলা, ভল্লাতক, বিল্ব প্রভৃতি বহু ফলগাছ ছিল।</p>
<p><a class='ref karu-bh' id='karu-bh46' href='#karu-bh46'>Karu-bh 46</a>আমার আশ্রমের অনতিদূরে মন্দালক, পদ্ম ও উৎপলে সমাচ্ছন্ন, সুন্দর স্নানঘাটসম্পন্ন মনোরম একটি পুষ্করিণী ছিল।</p>
<p><a class='ref karu-bh' id='karu-bh47' href='#karu-bh47'>Karu-bh 47</a>আমার আশ্রমে পদ্মফুলগুলো গর্ভধারণ করত এবং অন্যান্য কেশরী ও পত্তকর্ণিকা গাছগুলো পুষ্পিত হতো।</p>
<p><a class='ref karu-bh' id='karu-bh48' href='#karu-bh48'>Karu-bh 48</a>স্রোতস্বিনী নদীর স্বচ্ছ জলে নানা জাতীয় জলজ মৎস্যের সচঞ্চল বিচরণ আমার আশ্রমের শোভা বর্ধন করত।</p>
<p><a class='ref karu-bh' id='karu-bh49' href='#karu-bh49'>Karu-bh 49</a>আম্রগন্ধী নয়িতা ও অনুকূলপ্রবাহি কেতকা পুষ্পবৃক্ষগুলো দিব্যগন্ধ ছড়িয়ে আমার আশ্রমের শোভাবর্ধন করত।</p>
<p><a class='ref karu-bh' id='karu-bh50' href='#karu-bh50'>Karu-bh 50</a>মধুস্রাবী পদ্মফুলের ডাঁটা ও ক্ষীরস্রাবী পদ্মফুলের মূল দিব্যগন্ধ ছড়িয়ে আমার আশ্রমের শোভা বর্ধন করত।</p>
<p><a class='ref karu-bh' id='karu-bh51' href='#karu-bh51'>Karu-bh 51</a>চৌদিকে ছড়িয়ে ছিটিয়ে থাকা শোভন বালুকারাশি ও জলজ পুষ্পবৃক্ষগুলো সুপুষ্পিত হয়ে আমার আশ্রমের শোভা বর্ধন করত।</p>
<p><a class='ref karu-bh' id='karu-bh52' href='#karu-bh52'>Karu-bh 52</a>জটাভারে জর্জরিত মৃগচর্মধারীরা ও গাছের বল্কলধারীরা আমার আশ্রমের শোভা বর্ধন করত।</p>
<p><a class='ref karu-bh' id='karu-bh53' href='#karu-bh53'>Karu-bh 53</a>আমার আশ্রমে আনত নয়ন, পণ্ডিত, শান্তেন্দ্রিয় ও কামভোগে বিরাগী সন্ন্যাসীরা বসবাস করত।</p>
<p><a class='ref karu-bh' id='karu-bh54' href='#karu-bh54'>Karu-bh 54</a>আমার আশ্রমে দীর্ঘ নখ, লোম ও কেশধারী, ক্লেদদন্তধারী, মলিন বস্ত্রধারীরা সবাই বসবাস করত।</p>
<p><a class='ref karu-bh' id='karu-bh55' href='#karu-bh55'>Karu-bh 55</a>অভিজ্ঞালাভী, অন্তরীক্ষচর ঋদ্ধিধরেরা আকাশে বিচরণ করে করে আমার আশ্রমের শোভা বর্ধন করত।</p>
<p><a class='ref karu-bh' id='karu-bh56' href='#karu-bh56'>Karu-bh 56</a>আমি তখন সেই শিষ্যদের দ্বারা পরিবেষ্টিত হয়ে গভীর অরণ্যে বসবাস করতাম এবং নিয়ত ধ্যানরত থাকায় কখন যে রাত-দিন চলে যেত বুঝতেই পারতাম না।</p>
<p><a class='ref karu-bh' id='karu-bh57' href='#karu-bh57'>Karu-bh 57</a>ঠিক সেই সময়ে অজ্ঞতারূপ সমস্ত অন্ধকার বিদূরিত করে মহামুনি লোকনায়ক অর্থদর্শী ভগবান জগতে উৎপন্ন হয়েছিলেন।</p>
<p><a class='ref karu-bh' id='karu-bh58' href='#karu-bh58'>Karu-bh 58</a>একদিন আমার এক শিষ্য আমার কাছে এসে ছলঙ্গ লক্ষণমন্ত্র শিখতে চেয়েছিল।</p>
<p><a class='ref karu-bh' id='karu-bh59' href='#karu-bh59'>Karu-bh 59</a>সেই সময় পৃথিবীতে মহামুনি অর্থদর্শী বুদ্ধ উৎপন্ন হয়ে চতুরার্যসত্য প্রকাশ করে অমৃতপদ দেশনা করছিলেন।</p>
<p><a class='ref karu-bh' id='karu-bh60' href='#karu-bh60'>Karu-bh 60</a>অত্যন্ত হৃষ্ট, তুষ্ট, প্রমোদিত, পুলকিত ও ধর্মগতচিত্ত হয়ে আশ্রম হতে বের হয়ে এই কথা বলেছিলাম।</p>
<p><a class='ref karu-bh' id='karu-bh61' href='#karu-bh61'>Karu-bh 61</a>পৃথিবীতে বত্রিশ শ্রেষ্ঠ লক্ষণসম্পন্ন বুদ্ধ উৎপন্ন হয়েছেন। বৎসগণ, এসো সবাই মিলে সম্যকসম্বুদ্ধের কাছে যাব।</p>
<p><a class='ref karu-bh' id='karu-bh62' href='#karu-bh62'>Karu-bh 62</a>সেই উত্তমার্থ গবেষকগণ অত্যন্ত অনুগত ও স্বধর্মে পারমীবান। তারা ‘অতি ভালো’ বলে আমার কথায় সম্মত হয়েছিল।</p>
<p><a class='ref karu-bh' id='karu-bh63' href='#karu-bh63'>Karu-bh 63</a>জটাভারে জর্জরিত, মৃগচর্মের বস্ত্রধারী ও উত্তমার্থ গবেষকগণ তখন বন হতে বেরিয়ে পড়েছিল।</p>
<p><a class='ref karu-bh' id='karu-bh64' href='#karu-bh64'>Karu-bh 64</a>সেই সময় মহাযশস্বী অর্থদর্শী ভগবান চতুরার্যসত্য প্রকাশ করে অমৃতপদ দেশনা করছিলেন।</p>
<p><a class='ref karu-bh' id='karu-bh65' href='#karu-bh65'>Karu-bh 65</a>শ্বেতচ্ছত্র হাতে নিয়ে আমি বুদ্ধশ্রেষ্ঠের মাথার ওপর ধারণ করেছিলাম। একদিন যাবৎ ধারণ করার পর বুদ্ধশ্রেষ্ঠকে বন্দনা করেছিলাম।</p>
<p><a class='ref karu-bh' id='karu-bh66' href='#karu-bh66'>Karu-bh 66</a>ত্রিলোকশ্রেষ্ঠ, নরোত্তম অর্থদর্শী ভগবান ভিক্ষসংঘের মাঝে বসে এই গাথাগুলো ভাষণ করেছিলেন।</p>
<p><a class='ref karu-bh' id='karu-bh67' href='#karu-bh67'>Karu-bh 67</a>যে ব্যক্তি অতীব প্রসন্নমনে নিজ হাতে আমার মাথার ওপর ছাতা ধারণ করেছে, এখন আমি তার ভূয়সী প্রশংসা করব। তোমরা আমার কথা মনোযোগ দিয়ে শোন।</p>
<p><a class='ref karu-bh' id='karu-bh68' href='#karu-bh68'>Karu-bh 68</a>দেবলোকে অথবা মনুষ্যলোকে এই ব্যক্তির জন্মের সময় সব সময় ছাতা ধারণ করা হবে। এটি তার ছাতা দানেরই ফল।</p>
<p><a class='ref karu-bh' id='karu-bh69' href='#karu-bh69'>Karu-bh 69</a>সে সাতাত্তর কল্প দেবলোকে রমিত হবে এবং হাজারবার রাজচক্রবর্তী হবেই।</p>
<p><a class='ref karu-bh' id='karu-bh70' href='#karu-bh70'>Karu-bh 70</a>সে সাতাত্তরবার দেবলোকে দেবরাজত্ব করবে এবং প্রাদেশিক রাজা তো অসংখ্যবার হবেই।</p>
<p><a class='ref karu-bh' id='karu-bh71' href='#karu-bh71'>Karu-bh 71</a>আজ থেকে একশ আঠারো কল্প পরে চক্ষুষ্মান গৌতম শাক্যপুঙ্গব অজ্ঞতারূপ অন্ধকার বিধ্বংস করে জগতে উৎপন্ন হবেন।</p>
<p><a class='ref karu-bh' id='karu-bh72' href='#karu-bh72'>Karu-bh 72</a>তাঁর ধর্মের উত্তরাধিকারী হবে এবং তার ধর্মৌরসজাত পুত্র হবে। অভিজ্ঞা দ্বারা সর্বাসব ক্ষয় করে সম্পূর্ণ অনাসক্ত হয়ে অবস্থান করবে।</p>
<p><a class='ref karu-bh' id='karu-bh73' href='#karu-bh73'>Karu-bh 73</a>যেই সময় আমি কর্মটি করেছিলাম, বুদ্ধের মাথার ওপর ছাতা ধারণ করেছিলাম, সেই থেকে আমার মাথার ওপর শ্বেতচ্ছত্র ধারণ করা হয়নি, এমনটি অন্তত আমার জানা নেই।</p>
<p><a class='ref karu-bh' id='karu-bh74' href='#karu-bh74'>Karu-bh 74</a>এই ভবভবান্তরে এই জন্মই আমার শেষ জন্ম। সেই যে কর্ম করেছিলাম, অথচ এখনো প্রতিনিয়ত আমার মাথার ওপর ছাতা ধারণ করা হয়।</p>
<p><a class='ref karu-bh' id='karu-bh75' href='#karu-bh75'>Karu-bh 75</a>অহো, অর্থদর্শী ভগবানের কাছে কী সুকর্মই না আমি করেছি! সর্বাসব ক্ষয়ে এখন আমার পুনর্জন্ম নেই।</p>
<p><a class='ref karu-bh' id='karu-bh76' href='#karu-bh76'>Karu-bh 76</a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে আমি এখন সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh77' href='#karu-bh77'>Karu-bh 77</a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p>৭৮ চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান একছত্রিয় স্থবির এই গাথাগুলো ভাষণ করেছিলেন।</p>
<p class='endsutta'>[একছত্রিয় স্থবির অপদান দ্বিতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
