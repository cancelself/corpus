<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap537' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৪. কাচ্চায়ন বর্গ</li>
</ul>
<h1>৫. কুমার কস্সপ স্থবির অপদান</h1>
</header>
<p><a class='ref karu-bh' id='karu-bh150' href='#karu-bh150'>Karu-bh 150</a> আজ থেকে লক্ষকল্প আগে পৃথিবীতে সর্বলোক-হিতকারী, বীর, লোকনায়ক পদুমুত্তর বুদ্ধ উৎপন্ন হয়েছিলেন।</p>
<p><a class='ref karu-bh' id='karu-bh151' href='#karu-bh151'>Karu-bh 151</a> তখন আমি একজন বিশ্ববিশ্রুত বেদজ্ঞ ব্রাহ্মণ ছিলাম। একদিন দিবাবিহারের জন্যে হাঁটতে হাঁটতে লোকনায়ক বুদ্ধকে দেখতে পেয়েছিলাম।</p>
<p><a class='ref karu-bh' id='karu-bh152' href='#karu-bh152'>Karu-bh 152</a> তখন তিনি দেবমনুষ্যগণের ধর্মবোধ জাগ্রত করার জন্যে চতুর্সত্য প্রকাশ করছিলেন এবং সেই সঙ্গে মহাজনতার সামনে বিচিত্র ধর্মকথিক ভিক্ষুদের মধ্যে শ্রেষ্ঠ এক ভিক্ষুকে ভূয়সী প্রশংসা করছিলেন।</p>
<p><a class='ref karu-bh' id='karu-bh153-154' href='#karu-bh153-154'>Karu-bh 153-154</a> তাঁর কথা শুনে আমি প্রসন্নতায় ভরে উঠেছিলাম এবং সঙ্গে সঙ্গে তথাগত বুদ্ধকে নিমন্ত্রণ করেছিলাম। নানাবিধ বস্ত্রালংকারে ও রত্নে সুসজ্জিত একটি মণ্ডপ তৈরি করে তাতে বুদ্ধ প্রমুখ মহান ভিক্ষুসংঘকে ভোজন করিয়েছিলাম। এভাবে নানাবিধ উত্তম উত্তম খাদ্য-ভোজ্য দিয়ে সপ্তাহকাল ধরে ভোজন করিয়েছিলাম।</p>
<p><a class='ref karu-bh' id='karu-bh155' href='#karu-bh155'>Karu-bh 155</a> সশিষ্য বুদ্ধকে নানা ধরনের ফুল দিয়ে পূজা করে তাঁর রাতুল পদমূলে নিপতিত হয়ে সেই শ্রেষ্ঠপদ প্রার্থনা করেছিলাম।</p>
<p><a class='ref karu-bh' id='karu-bh156-157' href='#karu-bh156-157'>Karu-bh 156-157</a> তখন করুণাঘন মুনিবর বুদ্ধ আমাকে লক্ষ করে বলেছিলেন, হে ভিক্ষুগণ, দেখো এই দ্বিজশ্রেষ্ঠ, পদ্মলোচন, প্রীতি-প্রমোদ্যবহুল, উদগ্রচিত্ত, ঊর্ধ্বলোমধারী, সদা হাস্যময়, আমার শাসনে সুপ্রসন্ন ব্যক্তিকে দেখো।</p>
<p><a class='ref karu-bh' id='karu-bh158' href='#karu-bh158'>Karu-bh 158</a> এই ব্যক্তি আমার পদমূলে পতিত হয়ে বিচিত্র ধর্মকথিক ভিক্ষুদের মধ্যে শ্রেষ্ঠপদ লাভের প্রার্থনা করছে।</p>
<p><a class='ref karu-bh' id='karu-bh159' href='#karu-bh159'>Karu-bh 159</a> আজ থেকে লক্ষকল্প পরে ওক্ককুকুলে গৌতম নামক শাস্তা পৃথিবীতে জন্মগ্রহণ করবেন।</p>
<p><a class='ref karu-bh' id='karu-bh160' href='#karu-bh160'>Karu-bh 160</a> তাঁর ধর্মে ধর্মৌরসজাত উত্তরাধিকারী হয়ে সে কুমারকস্সপ নামে এক শাস্তাশ্রাবক হবে।</p>
<p><a class='ref karu-bh' id='karu-bh161' href='#karu-bh161'>Karu-bh 161</a> বিচিত্র পুষ্প, বস্ত্র ও রত্নসম্ভার দান করার ফলে সে বিচিত্র ধর্মকথিক ভিক্ষুদের মধ্যে শ্রেষ্ঠপদ লাভ করবে।</p>
<p><a class='ref karu-bh' id='karu-bh162' href='#karu-bh162'>Karu-bh 162</a> সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস স্বর্গে জন্মেছিলাম।</p>
<p><a class='ref karu-bh' id='karu-bh163' href='#karu-bh163'>Karu-bh 163</a> পূর্বে আমি রঙ্গমঞ্চে কুশীলবের ন্যায় শাখামৃগ তথা বানর হয়ে জন্মেছিলাম।</p>
<p><a class='ref karu-bh' id='karu-bh164' href='#karu-bh164'>Karu-bh 164</a> আমি পেটে থাকা অবস্থায় আমার মায়ের মৃত্যুদণ্ড হয়েছিল। তখন আমার মা দল ছেড়ে নিগ্রোধবৃক্ষের আশ্রয়ে চলে গিয়েছিল।</p>
<p><a class='ref karu-bh' id='karu-bh165' href='#karu-bh165'>Karu-bh 165</a> সেভাবেই সে বানররাজ হতে রক্ষা পেয়েছিল। এভাবে মরণ থেকে রক্ষা পেয়ে সে আমাকে প্রায়ই এভাবে উপদেশ দিত :</p>
<p><a class='ref karu-bh' id='karu-bh166' href='#karu-bh166'>Karu-bh 166</a> বাছা, তুমি নিগ্রোধবৃক্ষের সাহচর্যেই থাকবে। কখনো বানরদলের সঙ্গে মিশবে না। বানরদলের সঙ্গে বেঁচে থাকার চাইতে নিগ্রোধবৃক্ষে মৃত্যু হওয়াই ভালো।</p>
<p><a class='ref karu-bh' id='karu-bh167' href='#karu-bh167'>Karu-bh 167</a> এই উপদেশ পেয়ে আমি ও আমার মা মিলে সেভাবেই জীবন যাপন করেছিলাম। প্রবাসে যাওয়া ব্যক্তির মতো আমরা নিজ ঘরে অর্থাৎ রমণীয় তুষিত স্বর্গে জন্মেছিলাম।</p>
<p><a class='ref karu-bh' id='karu-bh168' href='#karu-bh168'>Karu-bh 168</a> তারপর আবার কস্সপ বুদ্ধের শাসনের একদম শেষ পর্যায়ে জন্ম নিয়ে এক শৈলপর্বতে উঠে জিনশাসনে আত্মনিয়োগ করেছিলাম।</p>
<p><a class='ref karu-bh' id='karu-bh169' href='#karu-bh169'>Karu-bh 169</a> এখন আমি রাজগৃহের এক শ্রেষ্ঠী পরিবারে জন্মগ্রহণ করেছি। আমাকে গর্ভে নিয়েই আমার মা অনাগারিক প্রব্রজ্যা গ্রহণ করেছিলেন।</p>
<p><a class='ref karu-bh' id='karu-bh170' href='#karu-bh170'>Karu-bh 170</a> তার গর্ভের কথা জেনে দেবদত্ত তাকে এই বলে তাড়িয়ে দিয়েছিল, এই ভিক্ষুণী পাপী, তাকে তাড়িয়ে দাও।</p>
<p><a class='ref karu-bh' id='karu-bh171' href='#karu-bh171'>Karu-bh 171</a> কিন্তু বর্তমানে আমার মা মুনিন্দ্র জিনের অনুকম্পা পেয়েছেন। ভিক্ষুণী নিবাসে মাকে জায়গা দিয়েছেন। আমাকে সুখে প্রবস করেছেন।</p>
<p><a class='ref karu-bh' id='karu-bh172' href='#karu-bh172'>Karu-bh 172</a> সে কথা জানার পর কোশলরাজ প্রসেনজিৎ আমাকে লালনপালন করেছেন। আমার নাম রাখলেন কস্সপ।</p>
<p><a class='ref karu-bh' id='karu-bh173-174' href='#karu-bh173-174'>Karu-bh 173-174</a> কিন্তু মহাকস্সপের নিকট এসে সুবর্ণ বিম্বসদৃশ আমার শরীর দেখে আমার নাম রাখলেন কুমারকস্সপ। বুদ্ধের দেশনা শুনে আমার চিত্ত সম্পূর্ণ বিমুক্ত হয়েছিল। তারপর আমি বৈচিত্রপূর্ণ ধর্মকথা বলার মধ্য দিয়ে এই শ্রেষ্ঠপদ লাভ করেছি।</p>
<p><a class='ref karu-bh' id='karu-bh175' href='#karu-bh175'>Karu-bh 175</a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh176' href='#karu-bh176'>Karu-bh 176</a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh177' href='#karu-bh177'>Karu-bh 177</a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান কুমারকস্সপ স্থবির এই গাথাগুলো ভাষণ করেছিলেন।</p>
<p>[কুমারকস্সপ স্থবির অপদান পঞ্চম সমাপ্ত]</p>
<p class='endsutta'>[চব্বিশতম ভাণবার সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
