<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap484' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪৯. পাংশুকূল বর্গ</li>
</ul>
<h1>২. বুদ্ধসংজ্ঞক স্থবির অপদান</h1>
</header>
<p><a class='ref karu-bh' id='karu-bh9' href='#karu-bh9'>Karu-bh 9</a> আমি তখন অধ্যাপক, মন্ত্রধর, ত্রিবেদে বিশেষ পারদর্শী এবং লক্ষণশাস্ত্র, ইতিহাস ও বিচিত্র সব বিষয়ে অভিজ্ঞ ছিলাম।</p>
<p><a class='ref karu-bh' id='karu-bh10' href='#karu-bh10'>Karu-bh 10</a> তখন আমার কাছে নদীর স্রোতের ন্যায় শিষ্য আসত। আর আমি রাতদিন অতন্দ্রভাবে তাদের মন্ত্র শিক্ষা দিতাম।</p>
<p><a class='ref karu-bh' id='karu-bh11' href='#karu-bh11'>Karu-bh 11</a> সেই সময় পৃথিবীতে সিদ্ধার্থ সম্বুদ্ধ উৎপন্ন হয়েছিলেন। তিনি অজ্ঞতারূপ অন্ধকার বিদূরিত করে জ্ঞানালোকের প্রবর্তন করেছিলেন।</p>
<p><a class='ref karu-bh' id='karu-bh12' href='#karu-bh12'>Karu-bh 12</a> আমার জনৈক শিষ্য আমার অন্য শিষ্যদের বিষয়টি জানিয়েছিল। বুদ্ধ আবির্ভাবের কথাটি শুনে তারা তখন বিষয়টি আমাকে জানিয়েছিল।</p>
<p><a class='ref karu-bh' id='karu-bh13' href='#karu-bh13'>Karu-bh 13</a> জগতে লোকনায়ক সর্বজ্ঞ বুদ্ধ উৎপন্ন হয়েছেন। বহু মানুষ তাঁর উপদেশ মান্য করছেন। কিন্তু আমাদের সে সুযোগ হবে না।</p>
<p><a class='ref karu-bh' id='karu-bh14' href='#karu-bh14'>Karu-bh 14</a> চক্ষুষ্মান মহাযশস্বী বুদ্ধগণ স্বতঃপ্রণোদিত হয়েই উৎপন্ন হন। অহো, আমি যদি লোকনায়ক বুদ্ধশ্রেষ্ঠকে দেখতে পেতাম, তাহলে খুবই ভালো হতো!</p>
<p><a class='ref karu-bh' id='karu-bh15' href='#karu-bh15'>Karu-bh 15</a> আমি আমার বল্কলচীবর ও পাত্র নিয়ে আশ্রম হতে বের হয়ে শিষ্যদের সম্বোধন করে বলেছিলাম :</p>
<p><a class='ref karu-bh' id='karu-bh16' href='#karu-bh16'>Karu-bh 16</a> ডুমুর গাছে ফুল ধরা যেমন দুর্লভ, চাঁদে খরগোশ থাকা যেমন দুর্লভ ও কাকদের থেকে দুধ পাওয়া যেমন দুর্লভ, ঠিক তদ্রুপ জগতে লোকনায়ক বুদ্ধের উৎপত্তিও দুর্লভ।</p>
<p><a class='ref karu-bh' id='karu-bh17' href='#karu-bh17'>Karu-bh 17</a> অথচ জগতে বুদ্ধ উৎপন্ন হয়েছেন। আর এদিকে মনুষ্যত্ব লাভ করাও দুর্লভ। এই উভয়ের বিদ্যমানতা সত্ত্বেও সদ্ধর্মশ্রবণ অতীব দুর্লভ।</p>
<p><a class='ref karu-bh' id='karu-bh18' href='#karu-bh18'>Karu-bh 18</a> জগতে বুদ্ধ উৎপন্ন হয়েছেন। অহো, আমরা যেন আমাদের চক্ষু পেলাম! এসো, আমরা সবাই সম্যকসম্বুদ্ধের কাছে যাই।</p>
<p><a class='ref karu-bh' id='karu-bh19' href='#karu-bh19'>Karu-bh 19</a> আমার শিষ্যরা সবাই তখন হাতে পাত্র নিয়ে, অজিনবস্ত্র পরিধান করে মাথার জটাভারে জর্জরিত হয়ে গহীন অরণ্য হতে বের হয়েছিল।</p>
<p><a class='ref karu-bh' id='karu-bh20' href='#karu-bh20'>Karu-bh 20</a> আমার শিষ্যরা ছিল সামনের চার হাত মাত্র দর্শনকারী, উত্তমার্থ (নির্বাণ) গবেষণাকারী, সম্পূর্ণরূপে সংসর্গদোষ বর্জিত ও পশুরাজ সিংহের ন্যায় নির্ভীক।</p>
<p><a class='ref karu-bh' id='karu-bh21' href='#karu-bh21'>Karu-bh 21</a> আমার শিষ্যরা ছিল অল্পকৃত্য, অলোলুপ, প্রজ্ঞাবান ও শান্ত প্রকৃতির। পথে পথে ভিক্ষা করতে করতে তারা বুদ্ধশ্রেষ্ঠের নিকট পৌঁছেছিল।</p>
<p><a class='ref karu-bh' id='karu-bh22' href='#karu-bh22'>Karu-bh 22</a> এদিকে আমি মাত্র দেড় যোজন পথ পাড়ি দেওয়ার পর ভীষণভাবে রোগাক্রান্ত হয়েছিলাম। বুদ্ধশ্রেষ্ঠকে স্মরণ করে তখন আমি সেখানেই মৃত্যুবরণ করেছিলাম।</p>
<p>২৩ আজ থেকে চুরানব্বই কল্প আগে আমি যেই বুদ্ধসংজ্ঞা লাভ করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার বুদ্ধ সংজ্ঞারই ফল।</p>
<p><a class='ref karu-bh' id='karu-bh24' href='#karu-bh24'>Karu-bh 24</a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh25' href='#karu-bh25'>Karu-bh 25</a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh26' href='#karu-bh26'>Karu-bh 26</a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান বুদ্ধসংজ্ঞক স্থবির এই গাথাগুলো ভাষণ করেছিলেন।</p>
<p class='endsutta'>[বুদ্ধসংজ্ঞক স্থবির অপদান দ্বিতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
