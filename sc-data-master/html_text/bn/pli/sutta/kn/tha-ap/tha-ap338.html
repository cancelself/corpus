<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap338' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৩৪. গন্ধোদক বর্গ</li>
</ul>
<h1>৬. প্রভাঙ্কর স্থবির অপদান</h1>
</header>
<p><a class='ref karu-bh' id='karu-bh53' href='#karu-bh53'>Karu-bh 53</a>গভীর বনে ত্রিলোকশ্রেষ্ঠ পদুমুত্তর ভগবানের একটি চৈত্য ছিল। তাতে বহু হিংস্র শিকারী পশু অবাধে বসবাস করত।</p>
<p><a class='ref karu-bh' id='karu-bh54' href='#karu-bh54'>Karu-bh 54</a>তাই সেই চৈত্যটি ছিল বেশ বিপদসংকুল। তেমন কেউই সেখানে চৈত্য বন্দনা করতে যেত না। সেই চৈত্যটি তখন ভেঙে গিয়ে তৃণলতাগুল্মে ছেয়ে গিয়েছিল।</p>
<p><a class='ref karu-bh' id='karu-bh55' href='#karu-bh55'>Karu-bh 55</a>পিতামাতার মৃত্যুর পর আমি তখন এক বনকর্মী হয়েছিলাম। একদিন গভীর বনে তৃণলতাগুল্ম সমাকীর্ণ একটি স্তূপ দেখতে পেয়েছিলাম।</p>
<p><a class='ref karu-bh' id='karu-bh56' href='#karu-bh56'>Karu-bh 56</a>আমি সেই বুদ্ধস্তূপটি দেখে বেশ সগৌরবে পরিচর্যা করেছিলাম। মনে মনে ভীষণ আঘাত পেয়েছিলাম এই ভেবে যে, বুদ্ধশ্রেষ্ঠের এই স্তূপটি অযত্ন-অবহেলায় নষ্ট হয়ে যাচ্ছে।</p>
<p><a class='ref karu-bh' id='karu-bh57' href='#karu-bh57'>Karu-bh 57</a>আমি তখন সেই বুদ্ধস্তূপটির গুণাগুণ ও যোগ্যতা-অযোগ্যতা সম্বন্ধে না জেনেও বুদ্ধস্তূপটি পরিস্কার-পরিচ্ছন্ন করে অন্য কাজে লেগে গিয়েছিলাম।</p>
<p><a class='ref karu-bh' id='karu-bh58' href='#karu-bh58'>Karu-bh 58</a>তারপর আস্তে আস্তে করে তৃণকাষ্ঠ ও বালি পরিস্কার করে সেই চৈত্যটিকে বন্দনা করে আটবার প্রদক্ষিণ করে চলে গিয়েছিলাম।</p>
<p><a class='ref karu-bh' id='karu-bh59' href='#karu-bh59'>Karu-bh 59</a>সেই সুকৃত কর্মের প্রভাবে ও প্রার্থনাবলে আমি মনুষ্যদেহ ত্যাগ করে তাবতিংস দেবলোকে জন্মেছিলাম।</p>
<p><a class='ref karu-bh' id='karu-bh60' href='#karu-bh60'>Karu-bh 60</a>সেখানে আমার জন্য সুনির্মিত ষাট যোজন দীর্ঘ ও ত্রিশ যোজন প্রস্থ সুবর্ণ প্রভাস্বর ব্যামপ্রাসাদ উৎপন্ন হয়েছিল।</p>
<p><a class='ref karu-bh' id='karu-bh61' href='#karu-bh61'>Karu-bh 61</a>আমি দেবলোকে তিনশবার দেবরাজত্ব করেছিলাম এবং পঁচিশবার চক্রবর্তী রাজা হয়েছিলাম।</p>
<p><a class='ref karu-bh' id='karu-bh62' href='#karu-bh62'>Karu-bh 62</a>ভবাভবে জন্মপরিভ্রমণকালে আমি মহাভোগসম্পত্তি লাভ করেছিলাম এবং তখন আমার ভোগ্যসম্পত্তির কোনো কমতি ছিল না। এটি আমার পরিস্কার-পরিচ্ছন্ন করারই ফল।</p>
<p><a class='ref karu-bh' id='karu-bh63' href='#karu-bh63'>Karu-bh 63</a>আমি যখন সিবিকা হাতির পিঠে চড়ে গভীর অরণ্যে যেতাম, তখন যেদিকেই যেতাম আমার আশ্রয়ের কোনো অভাব থাকত না।</p>
<p><a class='ref karu-bh' id='karu-bh64' href='#karu-bh64'>Karu-bh 64</a>পথিমধ্যে আমি কোনো ধরনের স্থাণু, কাঁটা বা গোঁজা দেখতে পেতাম না। অতীতের পুণ্য-প্রভাবে সেগুলো আপনাতেই সরে যেতো।</p>
<p><a class='ref karu-bh' id='karu-bh65' href='#karu-bh65'>Karu-bh 65</a>আমার শরীরে কখনো কোনো কুষ্ঠরোগ, ফোঁড়া, চর্মরোগ, মৃগীরোগ, খোঁস-পাঁচড়া, দাউদ, চুলকানি প্রভৃতি রোগ দেখা দিত না। এটি আমার পরিস্কার-পরিচ্ছন্ন করারই ফল।</p>
<p><a class='ref karu-bh' id='karu-bh66' href='#karu-bh66'>Karu-bh 66</a>বুদ্ধস্তূপ পরিস্কার-পরিচ্ছন্ন করার ফলে আমার অন্য আরও আশ্চর্য ফল লাভ হয়েছিল তা হচ্ছে, সেই থেকে আমার শরীরে কোনো প্রকার ফুসকুরি দেখা দেয়নি।</p>
<p><a class='ref karu-bh' id='karu-bh67' href='#karu-bh67'>Karu-bh 67</a>বুদ্ধস্তূপ পরিস্কার-পরিচ্ছন্ন করার ফলে আমার অন্য আরও আশ্চর্য ফল লাভ হয়েছিল তা হলো, সেই থেকে আমি দেবলোকে অথবা মনুষ্যলোকে এই দুই ভবেই মাত্র জন্মেছি।</p>
<p><a class='ref karu-bh' id='karu-bh68' href='#karu-bh68'>Karu-bh 68</a>বুদ্ধস্তূপ পরিস্কার-পরিচ্ছন্ন করার ফলে আমার অন্য আরও আশ্চর্য ফল লাভ হয়েছিল তা হচ্ছে, সেই থেকে আমার মুখবর্ণ সর্বদাই প্রভাস্বর, উজ্জ্বল ও সুবর্ণবর্ণ থাকত।</p>
<p><a class='ref karu-bh' id='karu-bh69' href='#karu-bh69'>Karu-bh 69</a>বুদ্ধস্তূপ পরিস্কার-পরিচ্ছন্ন করার ফলে আমার অন্য আরও আশ্চর্য ফল লাভ হয়েছিল তা হলো, সেই থেকে আমার জীবনে অপ্রিয় জিনিস দূরে সরে যেতো এবং প্রিয় জিনিসই আমার কাছে উপস্থিত হতো।</p>
<p><a class='ref karu-bh' id='karu-bh70' href='#karu-bh70'>Karu-bh 70</a>বুদ্ধস্তূপ পরিস্কার-পরিচ্ছন্ন করার ফলে আমার অন্য আরও আশ্চর্য ফল লাভ হয়েছিল তা হচ্ছে, সেই থেকে জন্মে জন্মে আমার চিত্ত অত্যন্ত বিশুদ্ধ, একাগ্র ও সমাহিত থাকত।</p>
<p><a class='ref karu-bh' id='karu-bh71' href='#karu-bh71'>Karu-bh 71</a>বুদ্ধস্তূপ পরিস্কার-পরিচ্ছন্ন করার ফলে আমার অন্য আরও আশ্চর্য ফল লাভ হয়েছিল তা হলো, একাসনে বসেই আমি অর্হত্ত্ব লাভ করতে সক্ষম হয়েছি।</p>
<p><a class='ref karu-bh' id='karu-bh72' href='#karu-bh72'>Karu-bh 72</a>আজ থেকে লক্ষকল্প আগে আমি যেই কর্ম করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার বুদ্ধস্তূপ পরিস্কার-পরিচ্ছন্ন করারই ফল।</p>
<p><a class='ref karu-bh' id='karu-bh73' href='#karu-bh73'>Karu-bh 73</a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান প্রভাঙ্কর স্থবির এই গাথাগুলো ভাষণ করেছিলেন।</p>
<p class='endsutta'>[প্রভাঙ্কর স্থবির অপদান ষষ্ঠ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
