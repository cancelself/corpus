<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap530' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৩. তৃণদায়ক বর্গ</li>
</ul>
<h1>৮. বোধিসম্মার্জক স্থবির অপদান</h1>
</header>
<p><a class='ref karu-bh' id='karu-bh48' href='#karu-bh48'>Karu-bh 48</a> অতীতে আমি চৈত্যাঙ্গনজুড়ে ছড়িয়ে থাকা বোধিবৃক্ষের পাতাগুলো ঝাঁট দিয়ে পরিষ্কার করেছিলাম। এর ফলে আমি বিশটি গুণ লাভ করেছিলাম।</p>
<p><a class='ref karu-bh' id='karu-bh49' href='#karu-bh49'>Karu-bh 49</a> সেই কর্মের প্রভাবে আমি ভবসংসারে জন্মপরিভ্রমণকালে দেবলোক ও মনুষ্যলোক এই দুই লোকে জন্মগ্রহণ করেছিলাম।</p>
<p><a class='ref karu-bh' id='karu-bh50' href='#karu-bh50'>Karu-bh 50</a> দেবলোক হতে চ্যুত হয়ে মনুষ্যলোকে জন্মগ্রহণ করলেও আমি ক্ষত্রিয় ও ব্রাহ্মণ এই দুই কুলে জন্মগ্রহণ করেছিলাম।</p>
<p><a class='ref karu-bh' id='karu-bh51' href='#karu-bh51'>Karu-bh 51</a> আমি সব সময় অঙ্গ-প্রত্যঙ্গ পরিপূর্ণ, দীর্ঘদেহী, অভিরূপ ও শুচি হতাম।</p>
<p><a class='ref karu-bh' id='karu-bh52' href='#karu-bh52'>Karu-bh 52</a> দেবলোকে অথবা মনুষ্যলোকে যেখানেই আমি জন্মগ্রহণ করতাম, সর্বত্র আমি উজ্জ্বল স্বর্ণতুল্য সোনারঙা হতাম।</p>
<p><a class='ref karu-bh' id='karu-bh53' href='#karu-bh53'>Karu-bh 53</a> আমার দেহের চামড়া সব সময় মৃদু, কোমল, স্নিগ্ধ, সূক্ষ্ম ও সুকুমার হতো। এটি আমার বোধিবৃক্ষের পাতা ঝাঁট দেওয়ারই ফল।</p>
<p><a class='ref karu-bh' id='karu-bh54' href='#karu-bh54'>Karu-bh 54</a> এই বোধিপাতা ঝাঁট দেওয়ার ফলস্বরূপ কী দেবলোকে, কী মনুষ্যলোকে-সর্বত্রই আমার শরীরে মলিনতা স্পর্শ করত না।</p>
<p><a class='ref karu-bh' id='karu-bh55' href='#karu-bh55'>Karu-bh 55</a> এই বোধিপাতা ঝাঁট দেওয়ার ফলস্বরূপ তীব্র গরম খরতাপেও আমার দেহ হতে ঘাম ঝরত না।</p>
<p><a class='ref karu-bh' id='karu-bh56' href='#karu-bh56'>Karu-bh 56</a> এই বোধিপাতা ঝাঁট দেওয়ার ফলস্বরূপ আমার শরীরে কখনো কুষ্ঠ, ফোঁসকা, খোঁচ-পাঁচড়া, আঁচিল, ফোঁড়া ও দাউদ হতো না।</p>
<p><a class='ref karu-bh' id='karu-bh57' href='#karu-bh57'>Karu-bh 57</a> এই বোধিপাতা ঝাঁট দেওয়ার ফলস্বরূপ জন্মজন্মান্তরে অপর এই এক গুণও লাভ হয়েছিল : আমার দেহে কোনো রোগ হতো না।</p>
<p><a class='ref karu-bh' id='karu-bh58' href='#karu-bh58'>Karu-bh 58</a> এই বোধিপাতা ঝাঁট দেওয়ার ফলস্বরূপ জন্মজন্মান্তরে অপর এই এক গুণও লাভ হয়েছিল : আমি কোনো মনোকষ্ট অনুভব করতাম না।</p>
<p><a class='ref karu-bh' id='karu-bh59' href='#karu-bh59'>Karu-bh 59</a> এই বোধিপাতা ঝাঁট দেওয়ার ফলস্বরূপ জন্মজন্মান্তরে অপর এই এক গুণও লাভ হয়েছিল : শত্রু বলতে আমার কেউ থাকত না।</p>
<p><a class='ref karu-bh' id='karu-bh60' href='#karu-bh60'>Karu-bh 60</a> এই বোধিপাতা ঝাঁট দেওয়ার ফলস্বরূপ জন্মজন্মান্তরে অপর এই এক গুণও লাভ হয়েছিল : আমার ভোগসম্পত্তির কোনো অভাব থাকত না।</p>
<p><a class='ref karu-bh' id='karu-bh61' href='#karu-bh61'>Karu-bh 61</a> জন্মজন্মান্তরে অপর এই এক গুণও আমার লাভ হয়েছিল : অগ্নিভয়, রাজভয়, চোরভয় ও জলভয় আমার ছিল না।</p>
<p><a class='ref karu-bh' id='karu-bh62' href='#karu-bh62'>Karu-bh 62</a> জন্মজন্মান্তরে অপর এই এক গুণও আমার লাভ হয়েছিল : আমার একান্ত দাসদাসী ও অনুচরবৃন্দ ছিল।</p>
<p><a class='ref karu-bh' id='karu-bh63' href='#karu-bh63'>Karu-bh 63</a> মনুষ্যলোকে জন্মগ্রহণ করলে তখনকার মানুষের স্বাভাবিক গড় আয়ুর পুরোটাই বেঁচে থাকতাম। আমার কখনো অকালমৃত্যু হতো না।</p>
<p><a class='ref karu-bh' id='karu-bh64' href='#karu-bh64'>Karu-bh 64</a> শ্রীবৃদ্ধিকামী, সুখাকাঙ্ক্ষী ভিতরের বাইরের গ্রাম-নিগমবাসী, কেউই আমার সমকক্ষ হতে পারত না।</p>
<p><a class='ref karu-bh' id='karu-bh65' href='#karu-bh65'>Karu-bh 65</a> জন্মে জন্মে আমি ধনাঢ্য, যশস্বী, সুশ্রী, জ্ঞাতি-পরিবেষ্টিত ও সম্পূর্ণ ভয়-ভীতিহীন হতাম।</p>
<p><a class='ref karu-bh' id='karu-bh66' href='#karu-bh66'>Karu-bh 66</a> আমার জন্মপরিভ্রমণের সময় আমাকে সব সময় দেবমনুষ্য, অসুর, যক্ষ, রাক্ষস, গন্ধর্ব-সবাই রক্ষা করত।</p>
<p><a class='ref karu-bh' id='karu-bh67' href='#karu-bh67'>Karu-bh 67</a> দেবলোকে ও মনুষ্যলোকে উভয়লোকে যশ ভোগ করে অবশেষে আমি অনুত্তর নির্বাণ লাভ করেছি।</p>
<p><a class='ref karu-bh' id='karu-bh68' href='#karu-bh68'>Karu-bh 68</a> সম্বুদ্ধকে উদ্দেশ্য করে সেই শাস্তার বোধিবৃক্ষকে সঠিক পরিচর্যা করে যেই ব্যক্তি পুণ্য প্রসব করে, তার কী-ই বা দুর্লভ হতে পারে!</p>
<p><a class='ref karu-bh' id='karu-bh69' href='#karu-bh69'>Karu-bh 69</a> মার্গফলে, শাস্ত্রশিক্ষায় ও ধ্যান-অভিজ্ঞাগুণে অন্যদের চেয়ে বিশিষ্ট হয়ে আমি সম্পূর্ণ অনাসক্ত হয়েই নির্বাণ লাভ করেছি।</p>
<p><a class='ref karu-bh' id='karu-bh70' href='#karu-bh70'>Karu-bh 70</a> বহুকাল পূর্বে খুশি মনে বোধিবৃক্ষের পাতা ঝাঁট দিয়ে আমি সব সময় এই বিশটি গুণের অধিকারী হয়েছি।</p>
<p><a class='ref karu-bh' id='karu-bh71' href='#karu-bh71'>Karu-bh 71</a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh72' href='#karu-bh72'>Karu-bh 72</a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh73' href='#karu-bh73'>Karu-bh 73</a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান বোধিসম্মার্জক স্থবির এই গাথাগুলো ভাষণ করেছিলেন।</p>
<p class='endsutta'>[বোধিসম্মার্জক স্থবির অপদান অষ্টম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
