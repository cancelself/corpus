<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap543' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৫. ভদ্দিয় বর্গ</li>
</ul>
<h1>১. লকুণ্ডভদ্দিয় স্থবির অপদান</h1>
</header>
<p><a class='ref karu-bh' id='karu-bh1' href='#karu-bh1'>Karu-bh 1</a> আজ থেকে লক্ষকল্প আগে পৃথিবীতে সর্ববিধ ধর্মে চক্ষুষ্মান, নায়ক পদুমুত্তর জিন উৎপন্ন হয়েছিলেন।</p>
<p><a class='ref karu-bh' id='karu-bh2' href='#karu-bh2'>Karu-bh 2</a> তখন আমি হংসবতী নগরে মহাধনী শ্রেষ্ঠীপুত্র হয়ে জন্মেছিলাম। একদিন হাঁটতে হাঁটতে আমি সংঘারামে গিয়েছিলাম।</p>
<p><a class='ref karu-bh' id='karu-bh3' href='#karu-bh3'>Karu-bh 3</a> তখন লোকপ্রদ্যোৎ নায়ক বুদ্ধ ধর্মদেশনা করছিলেন এবং তাঁর এক শ্রাবককে মধুরভাষী ভিক্ষুদের মধ্যে শ্রেষ্ঠ বলে ভূয়সী প্রশংসা করছিলেন।</p>
<p><a class='ref karu-bh' id='karu-bh4' href='#karu-bh4'>Karu-bh 4</a> তা শুনে আমি অত্যন্ত খুশি হয়েছিলাম। তারপর আমি মহর্ষি বুদ্ধের উদ্দেশ্যে মহাদান দিয়ে পদবন্দনা করে সেই শ্রেষ্ঠপদ প্রার্থনা করেছিলাম।</p>
<p><a class='ref karu-bh' id='karu-bh5' href='#karu-bh5'>Karu-bh 5</a> তখন বিনায়ক বুদ্ধ সংঘমধ্যে বলেছিলেন, ‘এই ব্যক্তি ভবিষ্যতে দীর্ঘকাল পরে সফল মনোরথ হবে।’</p>
<p><a class='ref karu-bh' id='karu-bh6' href='#karu-bh6'>Karu-bh 6</a> আজ থেকে লক্ষকল্প পরে ওক্কাকুকুলে গৌতম নামে এক শাস্তা পৃথিবীতে উৎপন্ন হবেন।</p>
<p><a class='ref karu-bh' id='karu-bh7' href='#karu-bh7'>Karu-bh 7</a> তাঁর ধর্মে ধর্মৌরসজাত উত্তরাধিকারী হয়ে ভদ্দিয় নামে শাস্তাশ্রাবক হবে।</p>
<p><a class='ref karu-bh' id='karu-bh8' href='#karu-bh8'>Karu-bh 8</a> সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস স্বর্গে জন্মেছিলাম।</p>
<p><a class='ref karu-bh' id='karu-bh9' href='#karu-bh9'>Karu-bh 9</a> আজ থেকে বিরানব্বই কল্প আগে পৃথিবীতে অনাসক্ত, অপরাজেয়, সর্বলোকের উত্তম জিন, নায়ক ফুস্স বুদ্ধ উৎপন্ন হয়েছিলেন।</p>
<p><a class='ref karu-bh' id='karu-bh10' href='#karu-bh10'>Karu-bh 10</a> তিনি বিদ্যাচরণসম্পন্ন, মহান, ঋজু, প্রতাপশালী, সকল সত্ত্বের পরম হিতৈষী। তিনি বহু সত্ত্বকে সংসারবন্ধন হতে মুক্ত করেছিলেন।</p>
<p><a class='ref karu-bh' id='karu-bh11' href='#karu-bh11'>Karu-bh 11</a> আমি তারই পাশে নন্দারাম বনে এক কোকিল হয়ে জন্মেছিলাম। আমি গন্ধকুটির খুব কাছে এক আম গাছে বাস করতাম।</p>
<p><a class='ref karu-bh' id='karu-bh12' href='#karu-bh12'>Karu-bh 12</a> সেই সময় পরম দাক্ষিণেয় জিনোত্তম বুদ্ধ পিণ্ডার্থে যাচ্ছিলেন। তা দেখে আমি অতীব প্রসন্নচিত্ত হয়ে মধুর স্বরে কূজন করছিলাম।</p>
<p><a class='ref karu-bh' id='karu-bh13' href='#karu-bh13'>Karu-bh 13</a> তৎক্ষণাৎ আমি রাজোদ্যানে গিয়ে একটি সুপক্ব আম নিয়ে এসে সম্বুদ্ধের কাছে গিয়েছিলাম।</p>
<p><a class='ref karu-bh' id='karu-bh14' href='#karu-bh14'>Karu-bh 14</a> তখন মহাকারুণিক জিন আমার মনোভাব জ্ঞাত হয়ে উপস্থায়ক তথা সেবকের হাত থেকে নিজে পাত্রটি হাতে নিয়েছিলেন।</p>
<p><a class='ref karu-bh' id='karu-bh15-16' href='#karu-bh15-16'>Karu-bh 15-16</a> তারপর আমি অতীব হৃষ্টচিত্তে মহামুনি বুদ্ধকে সেই সুপক্ব আমটি দান করেছিলাম। পাখা দিয়ে ঝাপটিয়ে পাত্রে দিয়েছিলাম। তারপর আমার পাখা দুটি অঞ্জলিবদ্ধ করে আমি মধুর স্বরে কূজন করে বুদ্ধকে প্রণাম নিবেদন করেছিলাম। বুদ্ধপুজা করার পর আমি অতীব খুশি মন নিয়ে নিদ্রা যাবার জন্যে শায়িত হয়েছিলাম।</p>
<p><a class='ref karu-bh' id='karu-bh17' href='#karu-bh17'>Karu-bh 17</a> তখন বুদ্ধপ্রেমে মশগুল, খুশি মন নিয়ে ঘুমন্ত আমাকে এক শকুন পাখি এসে প্রদুষ্টমনে হত্যা করেছিল।</p>
<p><a class='ref karu-bh' id='karu-bh18' href='#karu-bh18'>Karu-bh 18</a> মৃত্যুর পর আমি তুষিত স্বর্গে মহাসুখ ভোগ করেছিলাম। তারপর সেই কৃতপুণ্যের ফলে আমি মনুষ্যযোনিতে এসেছিলাম।</p>
<p><a class='ref karu-bh' id='karu-bh19' href='#karu-bh19'>Karu-bh 19</a> এই ভদ্রকল্পে ব্রহ্মবন্ধু, মহাযশস্বী, শ্রেষ্ঠ গুণধর কস্সপ ভগবান উৎপন্ন হয়েছিলাম।</p>
<p><a class='ref karu-bh' id='karu-bh20' href='#karu-bh20'>Karu-bh 20</a> তিনি শাসনকে উজ্জ্বলতা দান করে, অন্যতীর্থিদের দমন করে এবং বিনয়নকারীদের বিনীত করে সশিষ্যে পরিনির্বাপিত হয়েছিলেন।</p>
<p><a class='ref karu-bh' id='karu-bh21' href='#karu-bh21'>Karu-bh 21</a> লোকাগ্র বুদ্ধ পরিনির্বাণ লাভের পর লোকেরা তাঁকে পূজা করার মানসে অতীব প্রসন্ন মনে শাস্তার উদ্দেশে একটি স্তূপ তৈরি করবেন বলে সিদ্ধান্ত নিয়েছিলেন।</p>
<p><a class='ref karu-bh' id='karu-bh22' href='#karu-bh22'>Karu-bh 22</a> তারা পরামর্শ করছিল যে, আমরা মহর্ষি বুদ্ধের জন্যে সপ্তবিধ রত্নে বিভূষিত সাত যোজনবিশিষ্ট একটি বিশাল স্তূপ তৈরি করব।</p>
<p><a class='ref karu-bh' id='karu-bh23' href='#karu-bh23'>Karu-bh 23</a> তখন আমি কিকি নামক কাশিরাজের সেনানায়ক ছিলাম। তখন আমি অপ্রমাণ বুদ্ধের জন্যে প্রমাণ তথা ছোট চৈত্য তৈরি করার পরামর্শ দিয়েছিলাম।</p>
<p><a class='ref karu-bh' id='karu-bh24' href='#karu-bh24'>Karu-bh 24</a> তারা আমার কথায় নরবীর বুদ্ধের জন্যে নানাবিধ রত্নে বিভূষিত ছোট একটি চৈত্য তৈরি করেছিল।</p>
<p><a class='ref karu-bh' id='karu-bh25' href='#karu-bh25'>Karu-bh 25</a> সেই কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্ম নিয়েছিলাম।</p>
<p><a class='ref karu-bh' id='karu-bh26' href='#karu-bh26'>Karu-bh 26</a> এখন আমি শেষ জন্মে শ্রাবস্তীর এক ঋদ্ধ, সমৃদ্ধ, মহাধনাঢ্য, শ্রেষ্ঠী পরিবারে জন্মগ্রহণ করেছি।</p>
<p><a class='ref karu-bh' id='karu-bh27' href='#karu-bh27'>Karu-bh 27</a> শ্রাবস্তীর নগরে প্রবেশ করলে পরে আমি বিস্ময় নেত্রে সুগতকে দেখেছি এবং অচিরেই প্রব্রজ্যা গ্রহণ করে অর্হত্ত্ব লাভ করেছি।</p>
<p><a class='ref karu-bh' id='karu-bh28' href='#karu-bh28'>Karu-bh 28</a> অতীতে আমি যে চৈত্যের প্রমাণ (আকার) কমিয়ে ছোট করে দিয়েছিলাম সেই কর্মের ফলে আমি এই শেষ জন্মে বামন হয়ে জন্মগ্রহণ করেছি।</p>
<p><a class='ref karu-bh' id='karu-bh29' href='#karu-bh29'>Karu-bh 29</a> ঋষিশ্রেষ্ঠ বুদ্ধকে মধুর স্বরে পূজা করে আমি মধুরভাষী ভিক্ষুদের মধ্যে শ্রেষ্ঠ আসন লাভ করেছি।</p>
<p><a class='ref karu-bh' id='karu-bh30' href='#karu-bh30'>Karu-bh 30</a> বুদ্ধকে ফল দান করার প্রভাবে ও বুদ্ধগুণ স্মরণ করার ফলে এখন আমি শ্রামণ্যফলের অধিকারী হয়ে ও সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh31' href='#karu-bh31'>Karu-bh 31</a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh32' href='#karu-bh32'>Karu-bh 32</a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh33' href='#karu-bh33'>Karu-bh 33</a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান ভদ্দিয় স্থবির এই গাথাগুলো ভাষণ করেছিলেন।</p>
<p class='endsutta'>[ভদ্দিয় স্থবির অপদান প্রথম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
