<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap533' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৪. কাচ্চায়ন বর্গ</li>
</ul>
<h1>১. মহাকাচ্চায়ন স্থবির অপদান</h1>
</header>
<p><a class='ref karu-bh' id='karu-bh1' href='#karu-bh1'>Karu-bh 1</a> সম্পূর্ণ বাসনামুক্ত, অজিতজয়ী পদুমুত্তর জিন আজ থেকে লক্ষকল্প আগে উৎপন্ন হয়েছিলেন।</p>
<p><a class='ref karu-bh' id='karu-bh2-4' href='#karu-bh2-4'>Karu-bh 2-4</a> তিনি ছিলেন বীর, কমলপত্রচক্ষু, বিমল চন্দ্র, কনকসদৃশ, সূর্যের ন্যায় প্রভাস্বর, সত্ত্বগণের চোখের মণি, শ্রেষ্ঠ লক্ষণবিশিষ্ট, বাক্য দিয়ে প্রকাশের অতীত, মনুষ্য-পূজিত, সত্ত্বগণের বোধোদয়ে সম্বুদ্ধ, বাক্যবাগীশ, মধুর স্বরবিশিষ্ট, পরম করুণাপরায়ণ ও পরিষদে বিশারদ।</p>
<p><a class='ref karu-bh' id='karu-bh5' href='#karu-bh5'>Karu-bh 5</a> তিনি চতুরার্যসত্য-বিষয়ক মধুর ধর্মদেশনা করেন এবং মোহপঙ্কে নিমগ্ন প্রাণীদের উদ্ধার করেন।</p>
<p><a class='ref karu-bh' id='karu-bh6' href='#karu-bh6'>Karu-bh 6</a> তখন আমি হিমালয়বাসী একাচারী তাপস হয়ে মনুষ্যলোকের ওপর দিয়ে আকাশপথে যাবার সময় পদুমুত্তর জিনকে দেখতে পেয়েছিলাম।</p>
<p><a class='ref karu-bh' id='karu-bh7' href='#karu-bh7'>Karu-bh 7</a> তাঁর কাছে গিয়ে আমি ধর্মদেশনা শুনেছিলাম। তখন তিনি তাঁর একজন বীর শ্রাবকের মহৎগুণের কথা বলছিলেন এভাবে :</p>
<p><a class='ref karu-bh' id='karu-bh8' href='#karu-bh8'>Karu-bh 8</a> আমার শ্রাবক কাচ্চায়ন আমার কথিত সংক্ষিপ্ত ভাষণকে বিস্তারিতভাবে প্রকাশ করে পরিষদ ও আমাকে সন্তুষ্ট করে।</p>
<p><a class='ref karu-bh' id='karu-bh9' href='#karu-bh9'>Karu-bh 9</a> আমি অন্য একজন শ্রাবককেও দেখছি না যে, এভাবে আমার কথিত সংক্ষিপ্ত ভাষণকে বিস্তারিতভাবে প্রকাশ করতে পারে। তাই হে ভিক্ষুগণ, আজ থেকে এ বিষয়ে কাচ্চায়নকেই শ্রেষ্ঠ বলে অবধারণ করো।</p>
<p><a class='ref karu-bh' id='karu-bh10' href='#karu-bh10'>Karu-bh 10</a> তখন আমি সবিস্ময়ে ভগবানের শ্রুতিমধুর মনোরম বাক্য শুনছিলাম। তারপর আমি হিমালয়ে চলে গিয়ে কিছু ফুল সংগ্রহ করেছিলাম।</p>
<p><a class='ref karu-bh' id='karu-bh11' href='#karu-bh11'>Karu-bh 11</a> তারপর আমি লোকশরণ বুদ্ধকে সেই ফুল দিয়ে পূজা করে সেই শ্রেষ্ঠস্থান লাভের প্রার্থনা করেছিলাম। তখন তিনি আমার মনের ইচ্ছার কথা জেনে এভাবে বলেছিলেন :</p>
<p><a class='ref karu-bh' id='karu-bh12-15' href='#karu-bh12-15'>Karu-bh 12-15</a> দেখো, তোমরা এই বিশুদ্ধ কনকবর্ণের দেহধারী, ঊর্ধ্বলোমধারী, স্বাস্থ্যবান, নিশ্চল অঞ্জলিবদ্ধ হাতে দাঁড়িয়ে থাকা, আনন্দদায়ী, পরিপূর্ণ নামধারী, বুদ্ধগণের প্রতি তদ্গতচিত্ত, ধর্মধ্বজাধারী, উদগ্রহৃদয় ও অমৃতসিক্ত তুল্য ঋষিবরকে দেখো। সে আমার শ্রাবক কাচ্চায়নের গুণের কথা শুনে সেই পদ লাভের জন্য প্রার্থনা করে দাঁড়িয়ে আছে। ভবিষ্যতে সে মহামুনি গৌতম বুদ্ধের ধর্মৌরসজাত ধর্মদায়াদ হবে। তখন সেও কচ্চায়ন নামে শাস্তাশ্রাবক হবে।</p>
<p><a class='ref karu-bh' id='karu-bh16' href='#karu-bh16'>Karu-bh 16</a> তখন সে বহুশ্রুত, মহাজ্ঞানী ও অভিপ্রায়বিদ মুনি হবে। ঠিক আমি যেভাবে যেভাবে বলেছি, সেভাবেই সে সেই শ্রেষ্ঠপদ লাভ করবে।</p>
<p><a class='ref karu-bh' id='karu-bh17' href='#karu-bh17'>Karu-bh 17</a> আজ থেকে লক্ষকল্প আগে আমি যেই কর্ম করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার বুদ্ধপূজারই ফল।</p>
<p><a class='ref karu-bh' id='karu-bh18' href='#karu-bh18'>Karu-bh 18</a> আমি দেবলোক ও মনুষ্যলোকে এই দুই ভবেই মাত্র জন্মগ্রহণ করেছি। আমার অন্য গতি হয়নি। এটি আমার বুদ্ধপূজারই ফল।</p>
<p><a class='ref karu-bh' id='karu-bh19' href='#karu-bh19'>Karu-bh 19</a> আমি মনুষ্যলোকে ক্ষত্রিয় ও ব্রাহ্মণ এই দুই কুলেই মাত্র জন্মগ্রহণ করেছি। আমি নীচকুলে কখনো জন্মগ্রহণ করিনি। এটি আমার বুদ্ধপূজারই ফল।</p>
<p><a class='ref karu-bh' id='karu-bh20' href='#karu-bh20'>Karu-bh 20</a> এই অন্তিম জন্মে আমি উজ্জেনি রাজ্যে জন্মগ্রহণ করেছি চণ্ডপ্রদ্যোৎ রাজার পুরোহিতের ঘরে।</p>
<p><a class='ref karu-bh' id='karu-bh21' href='#karu-bh21'>Karu-bh 21</a> আমি ছিলাম নিপুণ, ত্রিবেদে পারদর্শী ও শ্রেষ্ঠ কনকবর্ণের অধিকারী কাচ্চায়ন। আমার বাবার নাম তিরিটিবচ্ছ ও মাতার নাম চন্দ্রিমা।</p>
<p><a class='ref karu-bh' id='karu-bh22-23' href='#karu-bh22-23'>Karu-bh 22-23</a> ভুমিপাল চণ্ডপ্রদ্যোৎ রাজা বুদ্ধকে খুঁজে বের করে আনার জন্য আমাকে পাঠালেন। আমি মোক্ষপুরের দ্বার, গুণধর নায়ক বুদ্ধকে দেখে ও তার গতিপঙ্ক বিশোধক বিমল বাক্য শুনে আমার সঙ্গী সাতজন ব্যক্তিসহ শান্ত অমৃতপদ নির্বাণ লাভ করেছি।</p>
<p><a class='ref karu-bh' id='karu-bh24' href='#karu-bh24'>Karu-bh 24</a> মহামতি সুগত ভগবান আমাকে অভিপ্রায়বিদ ও সুসমৃদ্ধ মনোরথ হিসেবে শ্রেষ্ঠস্থানে প্রতিষ্ঠিত করলেন।</p>
<p><a class='ref karu-bh' id='karu-bh25' href='#karu-bh25'>Karu-bh 25</a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh26' href='#karu-bh26'>Karu-bh 26</a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh27' href='#karu-bh27'>Karu-bh 27</a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান মহাকাচ্চায়ন স্থবির এই গাথাগুলো ভাষণ করেছিলেন।</p>
<p class='endsutta'>[মহাকাচ্চায়ন স্থবির অপদান প্রথম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
