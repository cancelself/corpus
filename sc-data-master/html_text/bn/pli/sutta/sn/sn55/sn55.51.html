<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn55.51' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>স্রোতাপত্তি-সংযুক্তস্রোতাপত্তি-সংযুক্ত</li>
<li class='vagga'>সপ্রাজ্ঞ বর্গ</li>
</ul>
<h1 class='sutta'>৫৫.৫১. সগাথা সূত্র</h1>
</header>
<p>“হে ভিক্ষুগণ, চারটি গুণধর্মে সমন্নাগত আর্যশ্রাবক স্রোতাপন্ন, অবিনিপাতধর্মী ও নিয়ত সম্বোধিপরায়ণ হয়। সেই চার কী কী? যথা :</p>
<p>এক্ষেত্রে ভিক্ষুগণ, আর্যশ্রাবক বুদ্ধের প্রতি এরূপে অবিচলিত প্রসাদসম্পন্ন হয়; যথা : ‘ইনি সেই ভগবান, অর্হৎ, সম্যকসম্বুদ্ধ, বিদ্যা-আচরণসম্পন্ন, সুগত, লোকজ্ঞ, অনুত্তর পুরুষ দমনকারী সারথি, দেব-মনুষ্যের শাস্তা ও বুদ্ধ ভগবান।’</p>
<p>পুনশ্চ, ভিক্ষুগণ, সে ধর্মের প্রতিও অবিচলিত শ্রদ্ধাসম্পন্ন হয়; যথা : ‘ভগবানের ধর্ম সুব্যাখ্যাত, সন্দৃষ্টিক, কালাকাল বিরহিত, এসে দেখার যোগ্য, নির্বাণে উপনয়নকারী এবং বিজ্ঞজন কর্তৃক জ্ঞাতব্য।’</p>
<p>পুনশ্চ, ভিক্ষুগণ, সংঘের প্রতিও সে এরূপে অবিচলিত প্রসাদসম্পন্ন হয়; যথা : ‘ভগবানের শিষ্যমণ্ডলী সুপথে প্রতিপন্ন, ঋজুপথে প্রতিপন্ন, ন্যায় বা নির্বাণপথে প্রতিপন্ন, সমীচীন পথে প্রতিপন্ন, ভগবানের শ্রাবকসংঘ যুগ্ম হিসাবে চারি যুগ্ম এবং পুদ্গল হিসাবে অষ্ট আর্যপুদ্গলই চারি প্রত্যয় দান-আহুতি লাভের যোগ্য, আতিথেয়তা লাভের যোগ্য, দক্ষিণেয়্য, অঞ্জলি করণীয় এবং জগতের অনুত্তর পুণ্যক্ষেত্র’।</p>
<p>পুনশ্চ, ভিক্ষুগণ, আর্যশ্রাবক আর্যগণের প্রশংসিত অখণ্ড, নিশ্চিদ্র, নিখুঁত, নিষ্কলঙ্ক, বিমুক্তিতে উপনীতকারী, বিজ্ঞ কর্তৃক প্রশংসিত, অদূষিত এবং সমাধি লাভে সহায়ক শীলসমূহে বিভূষিত হয়। ভিক্ষুগণ, এই চারটি গুণধর্মে সমন্নাগত আর্যশ্রাবক স্রোতাপন্ন, অবিনিপাতধর্মী ও নিয়ত সম্বোধিপরায়ণ হয়।”</p>
<p>ভগবান এরূপ বলে অতঃপর শাস্তা আরও বললেন :</p>
<blockquote class='gatha'>
<p>“তথাগতের প্রতি যার শ্রদ্ধা অবিচল,<br>
প্রতিষ্ঠিত শ্রদ্ধা তার বিগত হয় মল।<br>
আর্যগণের প্রশংসিত, মনোজ্ঞ তিনি,<br>
নির্মল শীল পালনে রত আছেন যিনি।<br>
যথাযথভাবে যে করে সংঘকে দর্শন,<br>
সেহেতু লভে সে প্রসাদ, হয় পুণ্য বর্ধন;<br>
অদরিদ্ররূপে তাকে করা যায় অভিহিত,<br>
অব্যর্থ তার জীবনধারণ এ লোকে সতত।<br>
সেহেতু জ্ঞানীজন পালন করুন অনুক্ষণ,<br>
বুদ্ধের শাসন সদা করুন অনুস্মরণ;<br>
শ্রদ্ধা, শীল পালনে আর ধর্মে প্রসাদিত,<br>
নিত্য থাকুন যুক্ত এই তিনে অবিরত।” প্রথম সূত্র</p>
</blockquote>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
