<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn55.6' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>স্রোতাপত্তি-সংযুক্তস্রোতাপত্তি-সংযুক্ত</li>
<li class='vagga'>বেলুদ্বার বর্গ</li>
</ul>
<h1 class='sutta'>৫৫.৬. স্থপতি সূত্র</h1>
</header>
<p>শ্রাবস্তী নিদান। ‘চীবর প্রস্তুত হলে ভগবান তিন মাসের পর পর্যটনে গমন করবেন’ এই ভেবে সেই সময়ে বহুসংখ্যক ভিক্ষু ভগবানের জন্য চীবর প্রস্তুত করতে লাগলেন। সেই সময়ে ঋষিদত্ত ও পোরাণ এই দুজন স্থপতি কোনো কার্য উপলক্ষ্যে সাধুকে অবস্থান করছিলেন। তারা দুজনে শুনতে পেলেন যে, ‘চীবর প্রস্তুত হলে ভগবান তিন মাসের পর পর্যটনের গমন করবেন’ এই ভেবে বহুসংখ্যক ভিক্ষু ভগবানের জন্য চীবর প্রস্তুত করছেন।</p>
<p>অতঃপর ঋষিদত্ত ও পোরাণ রাস্তায় এক ব্যক্তিকে এই বলে অপেক্ষা করতে বললেন যে-“ওহে পুরুষ, যখন তুমি ভগবান অর্হৎ সম্যকসম্বুদ্ধকে আগমন করতে দেখবে তখন আমাদের তা জানাবে।” সেই পুরুষ দুই-তিন দিন সেখানে অপেক্ষার পর দূর হতে ভগবানকে আসতে দেখল। ভগবানকে আসতে দেখে ঋষিদত্ত ও পোরাণের নিকট উপস্থিত হয়ে তাদের এরূপ বলল, “ভন্তে, সেই ভগবান অর্হৎ সম্যকসম্বুদ্ধ এদিক আসছেন। এখন আপনারা যা সময় মনে করেন।”</p>
<p>অতঃপর ঋষিদত্ত ও পোরাণ ভগবানের নিকট উপস্থিত হয়ে ভগবানকে অভিবাদন করে ভগবানের পিছনে পিছনে অনুস্মরণ করতে লাগলেন। অতঃপর ভগবান রাস্তা হতে নেমে কোনো এক বৃক্ষমূলে গিয়ে প্রজ্ঞাপ্ত আসনে বসলেন। ঋষিদত্ত ও পোরাণ স্থপতি দ্বয় ভগবানকে অভিবাদন করে একপাশে বসলেন। একপাশে উপবিষ্ট সেই ঋষিদত্ত ও পোরাণ স্থপতি দ্বয় ভগবানকে এরূপ বললেন :</p>
<p>“ভন্তে, যখন আমরা শুনি যে, ‘ভগবান নাকি শ্রাবস্তী হতে কোশলরাজ্যে ভ্রমণের জন্য গমন করবেন।’ সেই সময়ে এই ভেবে আমাদের মন নিরানন্দিত ও দুর্মনা হয় যে, ‘ভগবান আমাদের কাছ থেকে দূরে চলে যাবেন।’ ভন্তে, যখন আমরা শুনি যে, ‘ভগবান নাকি শ্রাবস্তী হতে কোশলরাজ্যে ভ্রমণের জন্য গমন করছেন।’ সেই সময়ে এই ভেবে আমাদের মন নিরানন্দিত ও দুর্মনা হয় যে, ‘ভগবান আমাদের কাছ থেকে দূরে চলে যাচ্ছেন।’</p>
<p>ভন্তে, যখন আমরা শুনি যে, ‘ভগবান নাকি কোশলরাজ্য দিয়ে ভ্রমণের জন্য মল্লরাজ্যে গমন করবেন।’ সেই সময়ে এই ভেবে আমাদের মন নিরানন্দিত ও দুর্মনা হয় যে, ‘ভগবান আমাদের কাছ থেকে দূরে চলে যাবেন।’ ভন্তে, যখন আমরা শুনি যে, ‘ভগবান নাকি কোশলরাজ্য দিয়ে ভ্রমণের জন্য মল্লরাজ্যে গমন করছেন।’ সেই সময়ে এই ভেবে আমাদের মন নিরানন্দিত ও দুর্মনা হয় যে, ‘ভগবান আমাদের কাছ থেকে দূরে চলে যাচ্ছেন।’</p>
<p>ভন্তে, যখন আমরা শুনি যে, ‘ভগবান নাকি মল্লরাজ্যে দিয়ে বজ্জী নগরে ভ্রমণের জন্য গমন করবেন।’ সেই সময়ে এই ভেবে আমাদের মন নিরানন্দিত ও দুর্মনা হয় যে, ‘ভগবান আমাদের কাছ থেকে দূরে চলে যাবেন।’ ভন্তে, যখন আমরা শুনি যে, ‘ভগবান নাকি মল্লরাজ্য দিয়ে বজ্জী নগরে ভ্রমণের জন্য গমন করছেন।’ সেই সময়ে এই ভেবে আমাদের মন নিরানন্দিত ও দুর্মনা হয় যে, ‘ভগবান আমাদের কাছ থেকে দূরে চলে যাচ্ছেন।’</p>
<p>ভন্তে, যখন আমরা শুনি যে, ‘ভগবান নাকি বজ্জী নগর দিয়ে কাশীনগরে ভ্রমণের জন্য গমন করবেন।’ সেই সময়ে এই ভেবে আমাদের মন নিরানন্দিত ও দুর্মনা হয় যে, ‘ভগবান আমাদের কাছ থেকে দূরে চলে যাবেন।’ ভন্তে, যখন আমরা শুনি যে, ‘ভগবান নাকি বজ্জী নগর দিয়ে কাশীনগরে ভ্রমণের জন্য গমন করছেন।’ সেই সময়ে এই ভেবে আমাদের মন নিরানন্দিত ও দুর্মনা হয় যে, ‘ভগবান আমাদের কাছ থেকে দূরে চলে যাচ্ছেন।’</p>
<p>ভন্তে, যখন আমরা শুনি যে, ‘ভগবান নাকি কাশীনগর দিয়ে মগধরাজ্যে ভ্রমণের জন্য গমন করবেন।’ সেই সময়ে এই ভেবে আমাদের মন নিরানন্দিত ও দুর্মনা হয় যে, ‘ভগবান আমাদের কাছ থেকে দূরে চলে যাবেন।’ ভন্তে, যখন আমরা শুনি যে, ‘ভগবান নাকি কাশীনগর দিয়ে মগধরাজ্যে ভ্রমণের জন্য গমন করছেন।’ সেই সময়ে এই ভেবে আমাদের মন নিরানন্দিত ও দুর্মনা হয় যে, ‘ভগবান আমাদের কাছ থেকে দূরে চলে যাচ্ছেন।’</p>
<p>ভন্তে, যখন আমরা শুনি যে, ‘ভগবান নাকি মগধরাজ্য দিয়ে কাশীনগরে ভ্রমণের জন্য গমন করবেন।’ সেই সময়ে এই ভেবে আমাদের মন আনন্দিত ও সৌমনস্যপূর্ণ হয় যে, ‘ভগবান আমাদের নিকটবর্তী হবেন।’ ভন্তে, যখন আমরা শুনি যে, ‘ভগবান নাকি মগ্‌ধরাজ্য দিয়ে কাশীনগরে ভ্রমণের জন্য গমন করছেন।’ সেই সময়ে এই ভেবে আমাদের মন আনন্দিত ও সৌমনস্যপূর্ণ হয় যে, ‘ভগবান আমাদের নিকটবর্তী হচ্ছেন।’</p>
<p>ভন্তে, যখন আমরা শুনি যে, ‘ভগবান নাকি কাশীনগর দিয়ে বজ্জীনগরে ভ্রমণের জন্য গমন করবেন।’ সেই সময়ে এই ভেবে আমাদের মন আনন্দিত ও সৌমনস্যপূর্ণ হয় যে, ‘ভগবান আমাদের নিকটবর্তী হবেন।’ ভন্তে, যখন আমরা শুনি যে, ‘ভগবান নাকি কাশীনগর দিয়ে বজ্জীনগরে ভ্রমণের জন্য গমন করছেন।’ সেই সময়ে এই ভেবে আমাদের মন আনন্দিত ও সৌমনস্যপূর্ণ হয় যে, ‘ভগবান আমাদের নিকটবর্তী হচ্ছেন।’</p>
<p>ভন্তে, যখন আমরা শুনি যে, ‘ভগবান নাকি বজ্জীনগর দিয়ে মল্লরাজ্যে ভ্রমণের জন্য গমন করবেন।’ সেই সময়ে এই ভেবে আমাদের মন আনন্দিত ও সৌমনস্যপূর্ণ হয় যে, ‘ভগবান আমাদের নিকটবর্তী হবেন।’ ভন্তে, যখন আমরা শুনি যে, ‘ভগবান নাকি বজ্জীনগর দিয়ে মল্লরাজ্যে ভ্রমণের জন্য গমন করছেন।’ সেই সময়ে এই ভেবে আমাদের মন আনন্দিত ও সৌমনস্যপূর্ণ হয় যে, ‘ভগবান আমাদের নিকটবর্তী হচ্ছেন।’</p>
<p>ভন্তে, যখন আমরা শুনি যে, ‘ভগবান নাকি মল্লরাজ্য দিয়ে কোশলরাজ্যে ভ্রমণের জন্য গমন করবেন।’ সেই সময়ে এই ভেবে আমাদের মন আনন্দিত ও সৌমনস্যপূর্ণ হয় যে, ‘ভগবান আমাদের নিকটবর্তী হবেন।’ ভন্তে, যখন আমরা শুনি যে, ‘ভগবান নাকি মল্লরাজ্য দিয়ে কোশলরাজ্যে ভ্রমণের জন্য গমন করছেন।’ সেই সময়ে এই ভেবে আমাদের মন আনন্দিত ও সৌমনস্যপূর্ণ হয় যে, ‘ভগবান আমাদের নিকটবর্তী হচ্ছেন।’</p>
<p>ভন্তে, যখন আমরা শুনি যে, ‘ভগবান নাকি কোশলরাজ্য দিয়ে শ্রাবস্তীতে ভ্রমণের জন্য গমন করবেন।’ সেই সময়ে এই ভেবে আমাদের মন আনন্দিত ও সৌমনস্যপূর্ণ হয় যে, ‘ভগবান আমাদের নিকটবর্তী হবেন।’ ভন্তে, যখন আমরা শুনি যে, ‘ভগবান নাকি কোশলরাজ্য দিয়ে শ্রাবস্তীতে ভ্রমণের জন্য গমন করছেন।’ সেই সময়ে এই ভেবে আমাদের মন আনন্দিত ও সৌমনস্যপূর্ণ হয় যে, ‘ভগবান আমাদের নিকটবর্তী হচ্ছেন।’”</p>
<p>“হে স্থপতিগণ, তদ্ধেতু গৃহীজীবন হচ্ছে সম্বাধপূর্ণ (বাধাপূর্ণ) ও আবর্জনাপূর্ণ (স্থান), আর প্রব্রজ্যাজীবন হচ্ছে উন্মুক্ত আকাশের ন্যায়। স্থপতিগণ, তাই তোমাদের অপ্রমত্ত হওয়া উচিত।”</p>
<p>“ভন্তে, সম্বাধ (বাধা) হতে অন্য সম্বাধ ও সম্বাধতর এবং ভীষণতর সম্বাধতর আমাদের রয়েছে।”</p>
<p>““স্থপতিগণ, এই যে সম্বাধ (বাধা) হতে অন্য সম্বাধ ও সম্বাধতর এবং ভীষণতর সম্বাধতর তোমাদের রয়েছে, তা কীরূপ?”</p>
<p>“ভন্তে,এক্ষেত্রে যখন কোশলরাজ প্রসেনজিৎ উদ্যান ভ্রমণে যেতে ইচ্ছুক হন, তখন কোশলরাজ প্রসেনজিতের যে-সকল আরোহনযোগ্য হস্তী আছে তা আমাদের সাজাতে হয়, তার পর রাজার প্রিয় ও মনঃপূত যে পত্নী আছেন তাদের মধ্যে একজনকে সম্মুখে এবং আরেক জনকে পেছনে আমাদেরই বসাতে হয়। সেই ভগ্নিবৃন্দার কায়িক সুগন্ধ এরূপই, যেন সেই রাজকন্যাদের সুগন্ধে প্রসাধনাধার (সুগন্ধি দ্রব্য রাখার পেটরা) উন্মোচিত হয়েছে। সেই ভগ্নিবৃন্দার কায়িক স্পর্শ এরূপই, সুখে বর্ধিত সেই রাজকন্যাগণের স্পর্শ যেন পেঁজা (ধুনিত) তুলা বা কার্পাস তুলার ন্যায় কোমল। ভন্তে, সে-সময়ে আমাদের হস্তী ও সেই ভগ্নিদের রক্ষা করতে হয় এবং নিজেদেরও রক্ষা করতে হয়। সেই ভগ্নিদের প্রতি আমাদের কোনো প্রকার পাপচিত্ত উৎপন্ন হয়েছে বলে আমরা জানি না। ভন্তে, ইহাই হচ্ছে আমাদের সম্বাধ (বাধা) হতে অন্য সম্বাধ ও সম্বাধতর এবং ভীষণতর সম্বাধতর।”</p>
<p>“তদ্ধেতু স্থপতিগণ, গৃহীজীবন হচ্ছে সম্বাধপূর্ণ (বাধাপূর্ণ) ও আবর্জনাপূর্ণ (স্থান), আর প্রব্রজ্যাজীবন হচ্ছে উন্মুক্ত আকাশের ন্যায়। তাই তোমাদের অপ্রমত্ত হওয়া উচিত। স্থপতিগণ, চারি গুণধর্মের দ্বারা সমন্নাগত আর্যশ্রাবক স্রোতাপন্ন, অবিনিপাতধর্মী ও নিয়ত সম্বোধিপরায়ণ হয়।</p>
<p>সেই চারি প্রকার কী কী? স্থপতিগণ,এক্ষেত্রে আর্যশ্রাবক বুদ্ধের প্রতি এরূপে অবিচলিত শ্রদ্ধায় গুণান্বিত হয়-‘ইনি সেই ভগবান অর্হৎ, সম্যকসস্বুদ্ধ, বিদ্যা ও সুআচরণসম্পন্ন, সুগত, লোকবিদ (লোকজ্ঞ), অনুত্তর পুরুষ দমনকারী সারথি এবং দেব-মানবের শাস্তা, বুদ্ধ, ভগবান।’ সে ধর্মের প্রতিও অবিচলিত শ্রদ্ধাসম্পন্ন হয়-‘ভগবানের ধর্ম সুন্দররূপে ব্যাখ্যাত, স্বয়ং দর্শনযোগ্য, কালাকাল বিরহিত, এসে দেখার যোগ্য, নির্বাণপ্রাপক এবং বিজ্ঞজন কর্তৃক জ্ঞাতব্য।’ এবং সে সংঘের প্রতিও অগাধ শ্রদ্ধাগুণে সমৃদ্ধ হয়-‘ভগবানের শ্রাবকসংঘ সুপথে প্রতিপন্ন, ঋজুপথে প্রতিপন্ন, ন্যায়-পথে প্রতিপন্ন, সমীচীন-পথে প্রতিপন্ন, ভগবানের শ্রাবকসংঘ যুগ্ম হিসেবে চারি যুগ্ম এবং পুদ্গল হিসেবে অষ্ট আর্যপুদ্গলই চারি প্রত্যয় দান-আহুতি লাভের যোগ্য, আতিথেয়তা লাভের যোগ্য, দক্ষিণেয়্য (দক্ষিণার যোগ্য), অঞ্জলি (বন্দনা) করণীয় এবং জগতের অনুত্তর পুণ্যক্ষেত্র।’ সে বিগত মাৎসর্যমল চিত্তে মুক্তহস্ত, উদারহস্ত, দানে রত, যাচ্ঞামাত্র দানে প্রস্তুত এবং দান বন্টনেরত হয়ে গৃহবাস করে। স্থপতিগণ, এই চারি গুণধর্মের দ্বারা সমন্নাগত আর্যশ্রাবক স্রোতাপন্ন, অবিনিপাতধর্মী ও নিয়ত সম্বোধিপরায়ণ হয়।</p>
<p>স্থপতিগণ, তোমরা বুদ্ধের প্রতি এরূপে অবিচলিত শ্রদ্ধায় সমন্নাগত-‘ইনি সেই ভগবান অর্হৎ, সম্যকসস্বুদ্ধ, বিদ্যা ও সুআচরণসম্পন্ন, সুগত, লোকবিদ (লোকজ্ঞ), অনুত্তর পুরুষ দমনকারী সারথি এবং দেব-মানবের শাস্তা, বুদ্ধ, ভগবান।’ তোমরা ধর্মের প্রতিও অবিচলিত শ্রদ্ধায় সমন্নাগত-‘ভগবানের ধর্ম সুন্দররূপে ব্যাখ্যাত, স্বয়ং দর্শনযোগ্য, কালাকাল বিরহিত, এসে দেখার যোগ্য, নির্বাণপ্রাপক এবং বিজ্ঞজন কর্তৃক জ্ঞাতব্য।’ এবং সংঘের প্রতিও তোমরা অগাধ শ্রদ্ধাগুণে সমন্নাগত-‘ভগবানের শ্রাবকসংঘ সুপথে প্রতিপন্ন, ঋজুপথে প্রতিপন্ন, ন্যায়-পথে প্রতিপন্ন, সমীচীন-পথে প্রতিপন্ন, ভগবানের শ্রাবকসংঘ যুগ্ম হিসেবে চারি যুগ্ম এবং পুদ্গল হিসেবে অষ্ট আর্যপুদ্গলই চারি প্রত্যয় দান-আহুতি লাভের যোগ্য, আতিথেয়তা লাভের যোগ্য, দক্ষিণেয়্য (দক্ষিণার যোগ্য), অঞ্জলি (বন্দনা) করণীয় এবং জগতের অনুত্তর পুণ্যক্ষেত্র।’ তোমাদের কুলগৃহে যা দানযোগ্য বিষয় আছে, সে-সমস্ত শীলবান ও কল্যাণধর্মীদের সাথে অপ্রতি বিভক্তরূপে দান দেয়া হয়। হে স্থপতিগণ, তা তোমরা কীরূপ মনে কর, কোশলরাজ্যে কত প্রকার মানুষ আছে, যারা দান বণ্টনের দিক দিয়ে তোমাদের মতোন?”</p>
<p>ভন্তে, তা আমাদের লাভ, তা আমাদের সুলব্ধ যে ভগবান আমাদের এরূপে যথাযথভাবে জানেন।” ষষ্ঠ সূত্র।</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
