<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn55.39' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>স্রোতাপত্তি-সংযুক্তস্রোতাপত্তি-সংযুক্ত</li>
<li class='vagga'>পুণ্যপ্রবাহ বর্গ</li>
</ul>
<h1 class='sutta'>৫৫.৩৯. কালিগোধা সূত্র</h1>
</header>
<p>একসময় ভগবান শাক্যরাজ্যের কপিলাবাস্তুর নিগ্রোধারামে অবস্থান করছিলেন। অতপর ভগবান পূর্বাহ্ণ সময়ে চীবর পরিধানপূর্বক পাত্র-চীবর সাথে নিয়ে কালিগোধা নাম্নী জনৈকা শাক্যনীর গৃহে উপস্থিত হলেন। উপস্থিত হয়ে প্রজ্ঞাপ্ত আসনে বসলেন। অতপর কালিগোধা শাক্যনী ভগবানের নিকট উপস্থিত হয়ে ভগবানকে অভিবাদনপূর্বক একপাশে বসলেন। একপাশে উপবিষ্টা কালিগোধা শাক্যনীকে ভগবান এরূপ বলতে লাগলেন :</p>
<p>“হে গোধা, চারটি গুণধর্মে সমৃদ্ধা আর্যশ্রাবিকা স্রোতাপন্না, অবিনিপাতধর্মী ও নিয়ত সম্বোধিপরায়ণ হয়। সেই চার কী কী? এক্ষেত্রে গোধা, আর্যশ্রাবিকা বুদ্ধের প্রতি এরূপে অবিচলিত শ্রদ্ধাসম্পন্ন হয়; যথা : ‘ইনি সেই ভগবান, অর্হৎ,সম্যকসম্বুদ্ধ, বিদ্যা-আচরণসম্পন্ন, সুগত, লোকজ্ঞ, অনুত্তর পুরুষ দমনকারী সারথি, দেব-মনুষ্যের শাস্তা ও বুদ্ধ ভগবান।’ সে ধর্মের প্রতিও অবিচলিত শ্রদ্ধাসম্পন্ন হয়; যথা : ‘ভগবানের ধর্ম সুব্যাখ্যাত, সন্দৃষ্টিক, কালাকাল বিরহিত, এসে দেখার যোগ্য, নির্বাণে উপনয়নকারী এবং বিজ্ঞজন কর্তৃক জ্ঞাতব্য।’ সংঘের প্রতিও সে এরূপে অবিচলিত প্রসাদসম্পন্ন হয়; যথা : ‘ভগবানের শিষ্যমণ্ডলী সুপথে প্রতিপন্ন, ঋজুপথে প্রতিপন্ন, ন্যায় বা নির্বাণপথে প্রতিপন্ন, সমীচীন পথে প্রতিপন্ন, ভগবানের শ্রাবকসংঘ যুগ্ম হিসাবে চারি যুগ্ম এবং পুদ্গল হিসাবে অষ্ট আর্যপুদ্গলই চারি প্রত্যয় দান-আহুতি লাভের যোগ্য, আতিথেয়তা লাভের যোগ্য, দক্ষিণেয়্য, অঞ্জলি করণীয় এবং জগতের অনুত্তর পুণ্যক্ষেত্র’। সে বিগত মাৎসর্যমল চিত্তে মুক্তহস্ত, উদারহস্ত, দানে রত, যাচ্ঞামাত্র দানে প্রস্তুত এবং দান বণ্টনে রত হয়ে গৃহবাস করে। এই চারটি গুণধর্মে সমৃদ্ধা আর্যশ্রাবিকা স্রোতাপন্না, অবিনিপাতধর্মী ও নিয়ত সম্বোধিপরায়ণ হয়।”</p>
<p>“ভন্তে, ভগবান কর্তৃক যেই চারি স্রোতাপত্তি অঙ্গ দেশিত হলো, সেই ধর্মসমূহ আমার মধ্যে বিদ্যমান এবং আমিও সেই ধর্মসমূহ সন্দর্শন করি। ভন্তে, আমি বুদ্ধের প্রতি এরূপে অবিচলিত শ্রদ্ধাসম্পন্ন; যথা : ‘ইনি সেই ভগবান, অর্হৎ, সম্যকসম্বুদ্ধ, বিদ্যা-আচরণসম্পন্ন, সুগত, লোকজ্ঞ, অনুত্তর পুরুষ দমনকারী সারথি, দেব-মনুষ্যের শাস্তা ও বুদ্ধ ভগবান।’ ধর্মের প্রতিও আমি এরূপে অবিচলিত শ্রদ্ধাসম্পন্ন; যথা : ‘ভগবানের ধর্ম সুব্যাখ্যাত, সন্দৃষ্টিক, কালাকাল বিরহিত, এসে দেখার যোগ্য, নির্বাণে উপনয়নকারী এবং বিজ্ঞজন কর্তৃক জ্ঞাতব্য।’ সংঘের প্রতিও এরূপ অবিচলিত প্রসাদ আমাতে বিদ্যমান; যথা : ‘ভগবানের শিষ্যমণ্ডলী সুপথে প্রতিপন্ন, ঋজুপথে প্রতিপন্ন, ন্যায় বা নির্বাণপথে প্রতিপন্ন, সমীচীন পথে প্রতিপন্ন, ভগবানের শ্রাবকসংঘ যুগ্ম হিসাবে চারি যুগ্ম এবং পুদ্গল হিসাবে অষ্ট আর্যপুদ্গলই চারি প্রত্যয় দান-আহুতি লাভের যোগ্য, আতিথেয়তা লাভের যোগ্য, দক্ষিণেয়্য, অঞ্জলি করণীয় এবং জগতের অনুত্তর পুণ্যক্ষেত্র’। এবং আমার কুলগৃহে যা কিছু দানযোগ্য বিষয় আছে সে সমস্ত শীলবান ও কল্যাণধর্মীদের অপ্রতিবিভক্তরূপে দান দেয়া হয়।”</p>
<p>“হে গোধা, তা সত্যি লাভ, তা সত্যিই সুলব্ধ যে তোমার দ্বারা স্রোতাপত্তিফল ব্যাখ্যাত হলো।” নবম সূত্র।</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
