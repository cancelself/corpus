<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn55.41' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>স্রোতাপত্তি-সংযুক্তস্রোতাপত্তি-সংযুক্ত</li>
<li class='vagga'>সগাথা পুণ্যপ্রবাহ বর্গ</li>
</ul>
<h1 class='sutta'>৫৫.৪১. প্রথম প্রবাহ সূত্র</h1>
</header>
<p>“হে ভিক্ষুগণ, চার প্রকার পুণ্যপ্রবাহ, কুশলপ্রবাহ ও সুখের আহার রয়েছে। সেই চার কী কী? এক্ষেত্রে ভিক্ষুগণ, একজন আর্যশ্রাবক বুদ্ধের প্রতি এরূপে অবিচলিত প্রসাদসম্পন্ন হয়; যথা : ‘ইনি সেই ভগবান, অর্হৎ, সম্যকসম্বুদ্ধ, বিদ্যা-আচরণসম্পন্ন, সুগত, লোকজ্ঞ, অনুত্তর পুরুষ দমনকারী সারথি, দেব-মনুষ্যের শাস্তা ও বুদ্ধ ভগবান।’ ইহা হচ্ছে প্রথম পুণ্যপ্রবাহ, কুশলপ্রবাহ ও সুখের আহার।</p>
<p>পুনশ্চ, ভিক্ষুগণ, সে ধর্মের প্রতিও অবিচলিত শ্রদ্ধাসম্পন্ন হয়; যথা : ‘ভগবানের ধর্ম সুব্যাখ্যাত, সন্দৃষ্টিক, কালাকাল বিরহিত, এসে দেখার যোগ্য, নির্বাণে উপনয়নকারী এবং বিজ্ঞজন কর্তৃক জ্ঞাতব্য।’ ইহা হচ্ছে দ্বিতীয় পুণ্যপ্রবাহ, কুশলপ্রবাহ ও সুখের আহার।</p>
<p>পুনশ্চ,ভিক্ষুগণ, সংঘের প্রতিও সে এরূপে অবিচলিত প্রসাদসম্পন্ন হয়; যথা : ‘ভগবানের শিষ্যমণ্ডলী সুপথে প্রতিপন্ন, ঋজুপথে প্রতিপন্ন, ন্যায় বা নির্বাণপথে প্রতিপন্ন, সমীচীন পথে প্রতিপন্ন, ভগবানের শ্রাবকসংঘ যুগ্ম হিসাবে চারি যুগ্ম এবং পুদ্গল হিসাবে অষ্ট আর্যপুদ্গলই চারি প্রত্যয় দান-আহুতি লাভের যোগ্য, আতিথেয়তা লাভের যোগ্য, দক্ষিণেয়্য, অঞ্জলি করণীয় এবং জগতের অনুত্তর পুণ্যক্ষেত্র’। ইহা হচ্ছে তৃতীয় পুণ্যপ্রবাহ, কুশলপ্রবাহ ও সুখের আহার।</p>
<p>পুনশ্চ,ভিক্ষুগণ, আর্যশ্রাবক আর্যগণের প্রশংসিত অখণ্ড, নিশ্চিদ্র, নিখুঁত, নিষ্কলঙ্ক,বিমুক্তিতে উপনীতকারী, বিজ্ঞ কর্তৃক প্রশংসিত, অদূষিত এবং সমাধি লাভে সহায়ক শীলসমূহে বিভূষিত হয়। ইহা হচ্ছে চতুর্থ পুণ্যপ্রবাহ, কুশলপ্রবাহ ও সুখের আহার। ভিক্ষুগণ, এই চার প্রকার হচ্ছে পুণ্যপ্রবাহ, কুশলপ্রবাহ ও সুখের আহার।</p>
<p>ভিক্ষুগণ, এই চার প্রকার পুণ্যপ্রবাহ, কুশলপ্রবাহে সমন্নাগত আর্যশ্রাবকের পুণ্যের পরিমাণ এরূপে নির্ণয় করা সহজসাধ্য নয়; যথা : ‘এত পরিমাণ হচ্ছে পুণ্যপ্রবাহ, কুশলপ্রবাহ ও সুখের আহার।’ এই মহাপুণ্যরাশিকে অসংখ্য অপ্রমেয়রূপে অভিহিত করা চলে। যেমন ভিক্ষুগণ, মহাসমুদ্রের জলের পরিমাণ এরূপে নির্ণয় করা সহজসাধ্য নয়; যথা : ‘এত পাত্র পরিমাণ জল, বা এত শত পরিমাণ অথবা এত হাজার কিংবা এত শত হাজার (লক্ষ) পাত্র পরিমাণ জল।’ সেই মহাজলরাশিও অসংখ্য অপ্রমেয়রূপে ধারণা করা চলে। ঠিক তদ্রুপ, ভিক্ষুগণ, এই চার প্রকার পুণ্যপ্রবাহে, কুশলপ্রবাহে সমন্নাগত আর্যশ্রাবকের পুণ্যের পরিমাণ এরূপে নির্ণয় করা সহজসাধ্য নয়; যথা : ‘এত পরিমাণ হচ্ছে পুণ্যপ্রবাহ, কুশলপ্রবাহ ও সুখের আহার।’ এই মহাপুণ্যরাশিকে অসংখ্য অপ্রমেয়রূপে অভিহিত করা চলে।”</p>
<p>ভগবান এরূপ বললেন। এরূপ বলার পর শাস্তা আবার বললেন :</p>
<blockquote class='gatha'>
<p>“অপরিমিত মহা-উদধি ও মহাসরোবর,<br>
অতি ভৈরব কিন্তু তা অগণিত রত্নের ঘর।<br>
বহুজনের প্রয়োজনে ব্যবহৃত হয়ে,<br>
নদী যথা বয়ে চলে বহুদূর, মিলে সাগরে;<br>
এরূপে যেবা করে দান অন্ন, বস্ত্র, আসন,<br>
শয্যা, আস্তরণ দিয়ে করে নর-কে ভজন;<br>
সেইরূপ পণ্ডিত হয় পুণ্যধারা প্রাপ্ত,<br>
নদী যেমন সাগরেতে হয়ে থাকে যুক্ত।” প্রথম সূত্র।</p>
</blockquote>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
