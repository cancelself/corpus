<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn55.40' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>স্রোতাপত্তি-সংযুক্তস্রোতাপত্তি-সংযুক্ত</li>
<li class='vagga'>পুণ্যপ্রবাহ বর্গ</li>
</ul>
<h1 class='sutta'>৫৫.৪০. নন্দিয় শাক্য সূত্র</h1>
</header>
<p>একসময় ভগবান শাক্যরাজ্যের কপিলাবাস্তুর নিগ্রোধারামে অবস্থান করছিলেন। অতঃপর নন্দিয় শাক্য ভগবানের নিকট উপস্থিত হয়ে ভগবানকে অভিবাদন করে একপাশে বসলেন। একপাশে উপবিষ্ট হয়ে নন্দিয় শাক্য ভগবানকে এরূপ বলতে লাগলেন :</p>
<p>“ভন্তে, যেই আর্যশ্রাবকের নিকট চারি স্রোতাপত্তি অঙ্গ সর্বতোভাবে, একত্রে, সর্বপর্যায়ে ও সম্পূর্ণরূপে অবিদ্যমান, ভন্তে, সেই আর্যশ্রাবক ‘প্রমাদবিহারী।’”</p>
<p>“হে নন্দিয়, যার নিকট চারি স্রোতাপত্তি অঙ্গ সর্বতোভাবে, একত্রে, সর্বপর্যায়ে ও সম্পূর্ণরূপে অবিদ্যমান, তাকে আমি এই শাসন বহির্ভূত পৃথগ্‌জন (সাধারণজন) ব্যক্তির পর্যায়ভূক্ত বলে প্রকাশ করি। অধিকন্তু নন্দিয়, কীরূপে আর্যশ্রাবক প্রমাদবিহারী ও অপ্রমাদবিহারী হয় তা শ্রবণ কর, উত্তমরূপে মনোনিবেশ কর; আমি ভাষণ করছি।”</p>
<p>“তাই হোক, ভন্তে,” বলে নন্দিয় শাক্য ভগবানকে প্রত্যুত্তর দেয়ার পর ভগবান বলতে লাগলেন :</p>
<p>“নন্দিয়, কীরূপে আর্যশ্রাবক প্রমাদবিহারী হয়? এক্ষেত্রে নন্দিয়, আর্যশ্রাবক বুদ্ধের প্রতি এরূপে অবিচলিত শ্রদ্ধাসম্পন্ন হয়; যথা : ‘ইনি সেই ভগবান, অর্হৎ, সম্যকসম্বুদ্ধ, বিদ্যা-আচরণসম্পন্ন, সুগত, লোকজ্ঞ, অনুত্তর পুরুষ দমনকারী সারথি, দেব-মনুষ্যের শাস্তা ও বুদ্ধ ভগবান।’ আর্যশ্রাবক ধর্মের প্রতিও অবিচলিত শ্রদ্ধাসম্পন্ন হয়; যথা : ‘ভগবানের ধর্ম সুব্যাখ্যাত, সন্দৃষ্টিক, কালাকাল বিরহিত, এসে দেখার যোগ্য, নির্বাণে উপনয়নকারী এবং বিজ্ঞজন কর্তৃক জ্ঞাতব্য।’ সে ধর্মের প্রতিও অবিচলিত শ্রদ্ধাসম্পন্ন হয়; যথা : ‘ভগবানের ধর্ম সুব্যাখ্যাত, সন্দৃষ্টিক, কালাকাল বিরহিত, এসে দেখার যোগ্য, নির্বাণে উপনয়নকারী এবং বিজ্ঞজন কর্তৃক জ্ঞাতব্য।’ সংঘের প্রতিও সে এরূপে অবিচলিত প্রসাদসম্পন্ন হয়; যথা : ‘ভগবানের শিষ্যমণ্ডলী সুপথে প্রতিপন্ন, ঋজুপথে প্রতিপন্ন, ন্যায় বা নির্বাণপথে প্রতিপন্ন, সমীচীন পথে প্রতিপন্ন, ভগবানের শ্রাবকসংঘ যুগ্ম হিসাবে চারি যুগ্ম এবং পুদ্গল হিসাবে অষ্ট আর্যপুদ্গলই চারি প্রত্যয় দান-আহুতি লাভের যোগ্য, আতিথেয়তা লাভের যোগ্য, দক্ষিণেয়্য, অঞ্জলি করণীয় এবং জগতের অনুত্তর পুণ্যক্ষেত্র’। সে আর্যগণের প্রশংসিত অখণ্ড, নিশ্চিদ্র, নিখুঁত, নিষ্কলঙ্ক, বিমুক্তিতে উপনীতকারী, বিজ্ঞ কর্তৃক প্রশংসিত, অদূষিত এবং সমাধি লাভে সহায়ক শীলসমূহে বিভূষিত হয়। সে শুধুমাত্র বুদ্ধ-ধর্ম-সংঘের প্রতি অবিচলিত প্রসাদগুণে এবং শীলসমূহের প্রতি মাত্র সন্তুষ্ট থাকে কিন্তু দিনে প্রবিবেক এবং রাত্রিতে ভাবনার উদ্দেশ্যে নির্জনতা লাভের জন্য উত্তরোত্তর প্রয়াস করে না। এরূপে সেই প্রমত্তবিহারীর প্রমোদিতভাব লাভ হয় না। প্রামোদ্যের অভাবে প্রীতিও উৎপন্ন হয় না। প্রীতির অভাবে প্রশান্তিভাব আসে না। প্রশান্তিভাব উৎপন্ন না হওয়ার দরুন সে দুঃখে অবস্থান করে। দুঃখী ব্যক্তির চিত্তও সমাধিস্থহয় না। অসমাহিত চিত্তে ধর্মসমূহ প্রতিভাত হয় না। আর ধর্মসমূহ অপ্রতিভাতহেতু সে প্রমাদ বিহারীরূপে বিবেচিত হয়। এরূপে নন্দিয়, আর্যশ্রাবক প্রমাদবিহারী হয়।</p>
<p>নন্দিয়, কীরূপে আর্যশ্রাবক অপ্রমাদবিহারী হয়? এক্ষেত্রে, নন্দিয়, আর্যশ্রাবক বুদ্ধের প্রতি এরূপে অবিচলিত শ্রদ্ধাসম্পন্ন হয়; যথা : ‘ইনি সেই ভগবান, অর্হৎ, সম্যকসম্বুদ্ধ, বিদ্যা-আচরণসম্পন্ন, সুগত, লোকজ্ঞ, অনুত্তর পুরুষ দমনকারী সারথি, দেব-মনুষ্যের শাস্তা ও বুদ্ধ ভগবান।’ আর্যশ্রাবক ধর্মের প্রতিও অবিচলিত শ্রদ্ধাসম্পন্ন হয়; যথা : ‘ভগবানের ধর্ম সুব্যাখ্যাত, সন্দৃষ্টিক, কালাকাল বিরহিত, এসে দেখার যোগ্য, নির্বাণে উপনয়নকারী এবং বিজ্ঞজন কর্তৃক জ্ঞাতব্য।’ সে ধর্মের প্রতিও অবিচলিত শ্রদ্ধাসম্পন্ন হয়; যথা : ‘ভগবানের ধর্ম সুব্যাখ্যাত, সন্দৃষ্টিক, কালাকাল বিরহিত, এসে দেখার যোগ্য, নির্বাণে উপনয়নকারী এবং বিজ্ঞজন কর্তৃক জ্ঞাতব্য।’ সংঘের প্রতিও সে এরূপে অবিচলিত প্রসাদসম্পন্ন হয়; যথা : ‘ভগবানের শিষ্যমণ্ডলী সুপথে প্রতিপন্ন, ঋজুপথে প্রতিপন্ন, ন্যায় বা নির্বাণপথে প্রতিপন্ন, সমীচীন পথে প্রতিপন্ন, ভগবানের শ্রাবকসংঘ যুগ্ম হিসাবে চারি যুগ্ম এবং পুদ্গল হিসাবে অষ্ট আর্যপুদ্গলই চারি প্রত্যয় দান-আহুতি লাভের যোগ্য, আতিথেয়তা লাভের যোগ্য, দক্ষিণেয়্য, অঞ্জলি করণীয় এবং জগতের অনুত্তর পুণ্যক্ষেত্র’। সে আর্যগণের প্রশংসিত অখণ্ড, নিশ্চিদ্র, নিখুঁত, নিষ্কলঙ্ক, বিমুক্তিতে উপনীতকারী, বিজ্ঞ কর্তৃক প্রশংসিত, অদূষিত এবং সমাধি লাভে সহায়ক শীলসমূহে বিভূষিত হয়। সে শুধুমাত্র বুদ্ধ-ধর্ম-সংঘের প্রতি অবিচলিত প্রসাদগুণে এবং শীলসমূহের প্রতি সন্তুষ্ট না থেকে দিনে প্রবিবেক এবং রাত্রিতে ভাবনার উদ্দেশ্যে নির্জনতা লাভের জন্য উত্তরোত্তর প্রয়াস করে। এরূপে সেই অপ্রমত্তবিহারীর প্রমোদিতভাব লাভ হয়। প্রামোদ্যের বিদ্যমানতায় প্রীতিও উৎপন্ন হয়। প্রীতির কারণে প্রশান্তিভাব আসে। প্রশান্তিভাব উৎপন্ন হওয়ার দরুন সে সুখে অবস্থান করে। সুখী ব্যক্তির চিত্তও সমাধিস্থহয়। সমাহিত চিত্তে ধর্মসমূহ প্রতিভাত হয়। আর ধর্মসমূহ প্রতিভাতহেতু সে অপ্রমাদবিহারীরূপে বিবেচিত হয়। এরূপে নন্দিয়, আর্যশ্রাবক অপ্রমাদবিহারী হয়।” দশম সূত্র।</p>
<p class='end'>পুণ্যপ্রবাহ বর্গ সমাপ্ত।</p>
<p class='uddana-intro'>তস্সুদ্দানং/সূত্রসূচি</p>
<p class='uddana'>তিন পুণ্যপ্রবাহ সূত্র আর দুই দেবপদ সূত্র;<br>
সভাগত, মহানাম ও বৃষ্টি, কালী, নন্দিয় সূত্র॥</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
