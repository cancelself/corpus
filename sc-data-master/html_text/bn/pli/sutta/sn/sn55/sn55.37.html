<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn55.37' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>স্রোতাপত্তি-সংযুক্তস্রোতাপত্তি-সংযুক্ত</li>
<li class='vagga'>পুণ্যপ্রবাহ বর্গ</li>
</ul>
<h1 class='sutta'>৫৫.৩৭. মহানাম সূত্র</h1>
</header>
<p>একসময় ভগবান শাক্য রাজ্যের কপিলাবাস্তুর নিগ্রোধারামে অবস্থান করছিলেন। অতপর মহানাম শাক্য ভগবানের নিকট উপস্থিত হয়ে ভগবানকে অভিবাদনপূর্বক একপাশে বসলেন। একপাশে উপবিষ্ট মহানাম শাক্য ভগবানকে এরূপ বলতে লাগলেন :</p>
<p>“ভন্তে, কীরূপে একজন উপাসক হয়?”</p>
<p>“মহানাম, যখন হতে একজন বুদ্ধ, ধর্ম ও সংঘের শরণাগত হয়, তখন হতে মহানাম, একজন উপাসক হয়।”</p>
<p>“ভন্তে, কীরূপে উপাসক শীলসম্পন্ন হয়?”</p>
<p>“মহানাম, যখন হতে উপাসক প্রাণিহত্যা হতে বিরত হয়, অদত্তগ্রহণ, মিথ্যাকামাচার, মিথ্যা ভাষণ এবং সুরা-মৈরেয়-মদ্য পান হতে বিরত হয়, তখন হতে মহানাম, একজন উপাসক শীলসম্পন্ন হয়।”</p>
<p>“ভন্তে, কীরূপে উপাসক শ্রদ্ধাসম্পন্ন বা শ্রদ্ধাবান হয়?”</p>
<p>“এক্ষেত্রে মহানাম, উপাসক শ্রদ্ধাবান হয়। সে তথাগতের বোধি জ্ঞানের প্রতি এরূপে শ্রদ্ধান্বিত হয়; যথা : ‘ইনি সেই ভগবান, অর্হৎ, সম্যকসম্বুদ্ধ, বিদ্যা-আচরণসম্পন্ন, সুগত, লোকজ্ঞ, অনুত্তর পুরুষ দমনকারী সারথি, দেব-মনুষ্যের শাস্তা ও বুদ্ধ ভগবান।’ এরূপে মহানাম, উপাসক শ্রদ্ধাসম্পন্ন হয়।”</p>
<p>“ভন্তে, কীরূপে উপাসক ত্যাগসম্পন্ন হয়?”</p>
<p>“এক্ষেত্রে মহানাম, উপাসক বিগত মাৎসর্যমল চিত্তে মুক্তহস্ত, উদারহস্ত, দানে রত, যাচ্ঞামাত্র দানে প্রস্তুত এবং দান বন্টনে রত হয়ে গৃহবাস করে। এরূপে মহানাম,উপাসক ত্যাগসম্পন্ন হয়।”</p>
<p>“কীরূপে ভন্তে, উপাসক প্রজ্ঞাসম্পন্ন হয়?”</p>
<p>“এক্ষেত্রে মহানাম, উপাসক প্রজ্ঞাবান হয়, আর্যনির্বেধিক সম্যকরূপে দুঃখক্ষয়কর উদয়-বিলয়গামী প্রজ্ঞায় সমন্নাগত হয়। এরূপে মহানাম, উপাসক প্রজ্ঞাসম্পন্ন হয়।” সপ্তম সূত্র।</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
