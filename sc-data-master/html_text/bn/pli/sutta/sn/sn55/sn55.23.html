<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn55.23' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>স্রোতাপত্তি-সংযুক্তস্রোতাপত্তি-সংযুক্ত</li>
<li class='vagga'>সরণানি বর্গ</li>
</ul>
<h1 class='sutta'>৫৫.২৩. গোধ সূত্র</h1>
</header>
<p>কপিলবাস্তু নিদান। অনন্তর মহানাম শাক্য গোধ শাক্যের নিকট উপস্থিত হয়ে গোধ শাক্যকে এরূপ বললেন :</p>
<p>“হে গোধ, অবিনিপাতধর্মী, নিয়ত সম্বোধিপরায়ণ, স্রোতাপন্ন ব্যক্তিকে কয়টি গুণে গুণান্বিত বলে আপনি অবধারণ করেন?”</p>
<p>“হে মহানাম, অবিনিপাতধর্মী, নিয়ত সম্বোধিপরায়ণ, স্রোতাপন্ন ব্যক্তিকে আমি তিনটি গুণে গুণান্বিত বলে অবধারণ করি। সেই তিনটি কী কী? যথা : এক্ষেত্রে মহানাম, একজন আর্যশ্রাবক বুদ্ধের প্রতি এরূপে অবিচলিত প্রসাদসম্পন্ন হন, যেমন : ‘ইনি সেই ভগবান, অর্হৎ, সম্যকসম্বুদ্ধ, বিদ্যা-আচরণসম্পন্ন, সুগত, লোকজ্ঞ, অনুত্তর পুরুষ দমনকারী সারথি, দেব-মনুষ্যের শাস্তা ও বুদ্ধ ভগবান।’ তিনি ধর্মের প্রতিও অটল শ্রদ্ধাসম্পন্ন হন; যথা : ‘ভগবানের ধর্ম সুব্যাখ্যাত, সন্দৃষ্টিক, কালাকাল বিরহিত, এসে দেখার যোগ্য, নির্বাণে উপনয়নকারী এবং বিজ্ঞজন কর্তৃক জ্ঞাতব্য।’ এবং সংঘের প্রতিও সেই আর্যশ্রাবক এরূপে প্রসাদসম্পন্ন হন; যথা : ‘ভগবানের শিষ্যমণ্ডলী সুপথে প্রতিপন্ন, ঋজুপথে প্রতিপন্ন, ন্যায় বা নির্বাণপথে প্রতিপন্ন, সমীচীন পথে প্রতিপন্ন, ভগবানের শ্রাবকসংঘ যুগ্ম হিসাবে চারি যুগ্ম এবং পুদ্গল হিসাবে অষ্ট আর্যপুদ্গলই চারি প্রত্যয় দান-আহুতি লাভের যোগ্য, আতিথেয়তা লাভের যোগ্য, দক্ষিণেয়্য, অঞ্জলি করণীয় এবং জগতের অনুত্তর পুণ্যক্ষেত্র।’ মহানাম, অবিনিপাতধর্মী, নিয়ত সম্বোধিপরায়ণ, স্রোতাপন্ন ব্যক্তিকে আমি এই তিনটি গুণে গুণান্বিত বলে অবধারণ করি। আচ্ছা, মহানাম, আপনি অবিনিপাতধর্মী, নিয়ত সম্বোধিপরায়ণ, স্রোতাপন্ন ব্যক্তিকে কয়টি গুণে গুণান্বিত বলে জানেন?”</p>
<p>“হে গোধ, অবিনিপাতধর্মী, নিয়ত সম্বোধিপরায়ণ, স্রোতাপন্ন ব্যক্তিকে আমি চারটি গুণে গুণান্বিত বলে অবধারণ করি। সেই চারটি কী কী? যথা : এক্ষেত্রে গোধ, একজন আর্যশ্রাবক বুদ্ধের প্রতি এরূপে অবিচলিত প্রসাদসম্পন্ন হন, যেমন : ‘ইনি সেই ভগবান, অর্হৎ, সম্যকসম্বুদ্ধ, বিদ্যা-আচরণসম্পন্ন, সুগত, লোকজ্ঞ, অনুত্তর পুরুষ দমনকারী সারথি, দেব-মনুষ্যের শাস্তা ও বুদ্ধ ভগবান।’ তিনি ধর্মের প্রতিও অটল শ্রদ্ধাসম্পন্ন হন; যথা : ‘ভগবানের ধর্ম সুব্যাখ্যাত, সন্দৃষ্টিক, কালাকাল বিরহিত, এসে দেখার যোগ্য, নির্বাণে উপনয়নকারী এবং বিজ্ঞজন কর্তৃক জ্ঞাতব্য।’ এবং সংঘের প্রতিও সেই আর্যশ্রাবক এরূপে প্রসাদসম্পন্ন হন; যথা : ‘ভগবানের শিষ্যমণ্ডলী সুপথে প্রতিপন্ন, ঋজুপথে প্রতিপন্ন, ন্যায় বা নির্বাণপথে প্রতিপন্ন, সমীচীন পথে প্রতিপন্ন, ভগবানের শ্রাবকসংঘ যুগ্ম হিসাবে চারি যুগ্ম এবং পুদ্গল হিসাবে অষ্ট আর্যপুদ্গলই চারি প্রত্যয় দান-আহুতি লাভের যোগ্য, আতিথেয়তা লাভের যোগ্য, দক্ষিণেয়্য, অঞ্জলি করণীয় এবং জগতের অনুত্তর পুণ্যক্ষেত্র।’ তিনি আর্য প্রশংসিত অখণ্ড, নিশ্চিদ্র, নিখুঁত, নিষ্কলঙ্ক, বিমুক্তিতে উপনীতকারী, বিজ্ঞ কর্তৃক প্রশংসিত, অদূষিত এবং সমাধি লাভে সহায়ক শীলে বিভূষিত হন।’ গোধ, অবিনিপাতধর্মী, নিয়ত সম্বোধিপরায়ণ, স্রোতাপন্ন ব্যক্তিকে আমি এই চারটি গুণে গুণান্বিত বলে অবধারণ করি।”</p>
<p>“আসুন মহানাম, ভগবানই তা ভাল জানবেন যে স্রোতাপন্ন ব্যক্তি এই এই গুণে গুণান্বিত নাকি নয়।”</p>
<p>“চলুন তাহলে গোধ, আমরা ভগবানের নিকটই যাই। ভগবানের নিকট উপস্থিত হয়ে এই বিষয়টি জানাব।”</p>
<p>অতঃপর মহানাম শাক্য ও গোধ শাক্য উভয়েই ভগবানের নিকট গেলেন। ভগবানের নিকট উপস্থিত হয়ে ভগবানকে অভিবাদন করে একপাশে বসলেন। একপাশে বসে মহানাম শাক্য ভগবানকে এরূপ বললেন :</p>
<p>“ভন্তে, আমি গোধ শাক্যের নিকট গিয়ে তাকে এরূপ বলি-‘হে গোধ, অবিনিপাতধর্মী, নিয়ত সম্বোধিপরায়ণ, স্রোতাপন্ন ব্যক্তিকে কয়টি গুণে গুণান্বিত বলে আপনি অবধারণ করেন?’ এরূপ জিজ্ঞাসিত হলে গোধ শাক্য আমাকে বলেন :</p>
<p>“হে মহানাম, অবিনিপাতধর্মী, নিয়ত সম্বোধিপরায়ণ, স্রোতাপন্ন ব্যক্তিকে আমি তিনটি গুণে গুণান্বিত বলে অবধারণ করি। সেই তিনটি কী কী? যথা : এক্ষেত্রে মহানাম, একজন আর্যশ্রাবক বুদ্ধের প্রতি এরূপে অবিচলিত প্রসাদসম্পন্ন হন, যেমন : ‘ইনি সেই ভগবান, অর্হৎ, সম্যকসম্বুদ্ধ, বিদ্যা-আচরণসম্পন্ন, সুগত, লোকজ্ঞ, অনুত্তর পুরুষ দমনকারী সারথি, দেব-মনুষ্যের শাস্তা ও বুদ্ধ ভগবান।’ তিনি ধর্মের প্রতিও অটল শ্রদ্ধাসম্পন্ন হন; যথা : ‘ভগবানের ধর্ম সুব্যাখ্যাত, সন্দৃষ্টিক, কালাকাল বিরহিত, এসে দেখার যোগ্য, নির্বাণে উপনয়নকারী এবং বিজ্ঞজন কর্তৃক জ্ঞাতব্য।’ এবং সংঘের প্রতিও সেই আর্যশ্রাবক এরূপে প্রসাদসম্পন্ন হন; যথা : ‘ভগবানের শিষ্যমণ্ডলী সুপথে প্রতিপন্ন, ঋজুপথে প্রতিপন্ন, ন্যায় বা নির্বাণপথে প্রতিপন্ন, সমীচীন পথে প্রতিপন্ন, ভগবানের শ্রাবকসংঘ যুগ্ম হিসাবে চারি যুগ্ম এবং পুদ্গল হিসাবে অষ্ট আর্যপুদ্গলই চারি প্রত্যয় দান-আহুতি লাভের যোগ্য, আতিথেয়তা লাভের যোগ্য, দক্ষিণেয়্য, অঞ্জলি করণীয় এবং জগতের অনুত্তর পুণ্যক্ষেত্র।’ মহানাম, অবিনিপাতধর্মী, নিয়ত সম্বোধিপরায়ণ, স্রোতাপন্ন ব্যক্তিকে আমি এই তিনটি গুণে গুণান্বিত বলে অবধারণ করি। আচ্ছা, মহানাম, আপনি অবিনিপাতধর্মী, নিয়ত সম্বোধিপরায়ণ, স্রোতাপন্ন ব্যক্তিকে কয়টি গুণে গুণান্বিত বলে জানেন?’</p>
<p>ভন্তে, গোধ শাক্যের প্রশ্নের জবাবে আমি তাকে বলি-‘হে গোধ, অবিনিপাতধর্মী, নিয়ত সম্বোধিপরায়ণ, স্রোতাপন্ন ব্যক্তিকে আমি চারটি গুণে গুণান্বিত বলে অবধারণ করি। সেই চারটি কী কী? যথা :এক্ষেত্রে গোধ, একজন আর্যশ্রাবক বুদ্ধের প্রতি এরূপে অবিচলিত প্রসাদসম্পন্ন হন, যেমন : ‘ইনি সেই ভগবান, অর্হৎ, সম্যকসম্বুদ্ধ, বিদ্যা-আচরণসম্পন্ন, সুগত, লোকজ্ঞ, অনুত্তর পুরুষ দমনকারী সারথি, দেব-মনুষ্যের শাস্তা ও বুদ্ধ ভগবান।’ তিনি ধর্মের প্রতিও অটল শ্রদ্ধাসম্পন্ন হন; যথা : ‘ভগবানের ধর্ম সুব্যাখ্যাত, সন্দৃষ্টিক, কালাকাল বিরহিত, এসে দেখার যোগ্য, নির্বাণে উপনয়নকারী এবং বিজ্ঞজন কর্তৃক জ্ঞাতব্য।’ এবং সংঘের প্রতিও সেই আর্যশ্রাবক এরূপে প্রসাদসম্পন্ন হন; যথা : ‘ভগবানের শিষ্যমণ্ডলী সুপথে প্রতিপন্ন, ঋজুপথে প্রতিপন্ন, ন্যায় বা নির্বাণপথে প্রতিপন্ন, সমীচীন পথে প্রতিপন্ন, ভগবানের শ্রাবকসংঘ যুগ্ম হিসাবে চারি যুগ্ম এবং পুদ্গল হিসাবে অষ্ট আর্যপুদ্গলই চারি প্রত্যয় দান-আহুতি লাভের যোগ্য, আতিথেয়তা লাভের যোগ্য, দক্ষিণেয়্য, অঞ্জলি করণীয় এবং জগতের অনুত্তর পুণ্যক্ষেত্র।’ তিনি আর্য প্রশংসিত অখণ্ড, নিশ্চিদ্র, নিখুঁত, নিষ্কলঙ্ক, বিমুক্তিতে উপনীতকারী, বিজ্ঞ কর্তৃক প্রশংসিত, অদূষিত এবং সমাধি লাভে সহায়ক শীলে বিভূষিত হন।’ গোধ, অবিনিপাতধর্মী, নিয়ত সম্বোধিপরায়ণ, স্রোতাপন্ন ব্যক্তিকে আমি এই চারটি গুণে গুণান্বিত বলে অবধারণ করি।’</p>
<p>ভন্তে, এরূপ আলোচনার প্রেক্ষিতে গোধ শাক্য আমাকে বলেন :</p>
<p>‘আসুন, মহানাম, ভগবানই তা ভাল জানবেন যে স্রোতাপন্ন ব্যক্তি এই এই গুণে গুণান্বিত নাকি নয়।’</p>
<p>এক্ষেত্রে ভন্তে, যদি যেকোনো দুটি বিষয় একত্রে উদ্ভুত হয় যার এক পক্ষে ভগবান এবং অপর পক্ষে ভিক্ষু-ভিক্ষুণীসংঘ, উপাসক-উপাসিকাবৃন্দা, সমস্ত দেবলোক, মারলোক, ব্রহ্মা, শ্রমণ-ব্রাহ্মণ এবং দেব-মনুষ্যসহ পুরো মানবজাতি, তাহলে ভগবানের পক্ষাবলম্বীই আমি হব। ভন্তে, আমাকে এতদূর প্রসন্ন বলে ভগবান অবধারণ করুক।”</p>
<p class='speaker'>ভগবান বললেন :</p>
<p>“হে গোধ, এরূপ মনোভাব ব্যক্তকারী মহানাম শাক্যের সম্পর্কে তুমি কী বল?”</p>
<p>“ভন্তে, এরূপ মনোভাব ব্যক্তকারী মহানাম শাক্যের সম্পর্কে কল্যাণ, কুশল ব্যতীত অন্য কিছুই বলার নেই।” তৃতীয় সূত্র।</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
