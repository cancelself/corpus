<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn55.53' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>স্রোতাপত্তি-সংযুক্তস্রোতাপত্তি-সংযুক্ত</li>
<li class='vagga'>সপ্রাজ্ঞ বর্গ</li>
</ul>
<h1 class='sutta'>৫৫.৫৩. ধর্মদিন্ন সূত্র</h1>
</header>
<p>একসময় ভগবান বারাণসীর ঋষিপতনে মৃগদায়ে অবস্থান করছিলেন। অতঃপর ধর্মদিন্ন উপাসক পাঁচশত উপাসকের সাথে ভগবানের নিকট উপস্থিত হলেন। উপস্থিত হয়ে ভগবানকে অভিবাদনপূর্বক একপাশে বসলেন। একপাশে উপবেশনের পর ধর্মদিন্ন উপাসক ভগবানকে এরূপ বললেন :</p>
<p>“ভন্তে, আমাদের দীর্ঘদিন হিত ও সুখের জন্য ভগবান আমাদের উপদেশ দিন, আমাদের অনুশাসন করুন।”</p>
<p>“তদ্ধেতু, হে ধর্মদিন্ন, তোমাদের এরূপ শিক্ষা করা উচিত-‘তথাগত ভাষিত যেই গম্ভীর, গভীর অর্থপূর্ণ, লোকোত্তর ও শূন্যতা বা নির্বাণ-প্রদায়ী সূত্রান্ত (উপদেশাবলি) রয়েছে সেই উপদেশাবলি আমরা যথাসময়ে অধিগত হয়ে (অধ্যয়ন করে) অবস্থান করব।’ ধর্মদিন্ন, তোমাদের এরূপই শিক্ষা করা উচিত।”</p>
<p>“ভন্তে, আমাদের ন্যায় সন্তানদের ভিড়ে অবস্থানকারী, কাশীচন্দন, মালা-সুগন্ধদ্রব্যাদি ব্যবহারকারী ও সোনা-রূপা গ্রহণকারীদের পক্ষে ভগবান ভাষিত যেই গম্ভীর, গভীর অর্থপূর্ণ, লোকোত্তর ও শূন্যতা বা নির্বাণ-প্রদায়ী উপদেশাবলি যথাসময়ে অধিগত হয়ে (অধ্যয়ন করে) অবস্থান করা সহজসাধ্য নয়। ভন্তে, তাই আমাদের পঞ্চ শিক্ষাপদে স্থিত থাকার জন্য উত্তরোত্তর ধর্মদেশনা করুন।”</p>
<p>“তাহলে, হে ধর্মদিন্ন, তোমাদের এরূপ শিক্ষনীয়-‘আমরা বুদ্ধের প্রতি এরূপে অবিচলিত প্রসাদসম্পন্ন হব; যথা : ‘ইনি সেই ভগবান, অর্হৎ, সম্যকসম্বুদ্ধ, বিদ্যা-আচরণসম্পন্ন, সুগত, লোকজ্ঞ, অনুত্তর পুরুষ দমনকারী সারথি, দেব-মনুষ্যের শাস্তা ও বুদ্ধ ভগবান।’ আমরা ধর্মের প্রতিও অবিচলিত শ্রদ্ধাসম্পন্ন হব; যথা : ‘ভগবানের ধর্ম সুব্যাখ্যাত, সন্দৃষ্টিক, কালাকাল বিরহিত, এসে দেখার যোগ্য, নির্বাণে উপনয়নকারী এবং বিজ্ঞজন কর্তৃক জ্ঞাতব্য।’ সংঘের প্রতিও আমরা এরূপে অবিচলিত প্রসাদসম্পন্ন হব; যথা : ‘ভগবানের শিষ্যমণ্ডলী সুপথে প্রতিপন্ন, ঋজুপথে প্রতিপন্ন, ন্যায় বা নির্বাণপথে প্রতিপন্ন, সমীচীন পথে প্রতিপন্ন, ভগবানের শ্রাবকসংঘ যুগ্ম হিসাবে চারি যুগ্ম এবং পুদ্গল হিসাবে অষ্ট আর্যপুদ্গলই চারি প্রত্যয় দান-আহুতি লাভের যোগ্য, আতিথেয়তা লাভের যোগ্য, দক্ষিণেয়্য, অঞ্জলি করণীয় এবং জগতের অনুত্তর পুণ্যক্ষেত্র’। আর্যগণের প্রশংসিত অখণ্ড, নিশ্চিদ্র, নিখুঁত, নিষ্কলঙ্ক, বিমুক্তিতে উপনীতকারী, বিজ্ঞ কর্তৃক প্রশংসিত, অদূষিত এবং সমাধি লাভে সহায়ক শীলসমূহে হব আমরা বিভূষিত।’ ধর্মদিন্ন, তোমাদের এরূপই শিক্ষা করা উচিত।”</p>
<p>“ভন্তে, ভগবান কর্তৃক এখন যেই চার প্রকার স্রোতাপত্তির অঙ্গ দেশিত হয়েছে, সেই অঙ্গ আমাদের মধ্যে বিদ্যমান এবং আমরাও সেই গুণধর্ম সন্দর্শন করি। ভন্তে, আমরা বুদ্ধের প্রতি এরূপে অবিচলিত শ্রদ্ধান্বিত; যথা : ‘ইনি সেই ভগবান, অর্হৎ, সম্যকসম্বুদ্ধ, বিদ্যা-আচরণসম্পন্ন, সুগত, লোকজ্ঞ, অনুত্তর পুরুষ দমনকারী সারথি, দেব-মনুষ্যের শাস্তা ও বুদ্ধ ভগবান।’ আমরা ধর্মের প্রতিও অবিচলিত শ্রদ্ধাসম্পন্ন; যথা : ‘ভগবানের ধর্ম সুব্যাখ্যাত, সন্দৃষ্টিক, কালাকাল বিরহিত, এসে দেখার যোগ্য, নির্বাণে উপনয়নকারী এবং বিজ্ঞজন কর্তৃক জ্ঞাতব্য।’ সংঘের প্রতিও আমরা এরূপে অবিচলিত প্রসাদিত; যথা : ‘ভগবানের শিষ্যমণ্ডলী সুপথে প্রতিপন্ন, ঋজুপথে প্রতিপন্ন, ন্যায় বা নির্বাণপথে প্রতিপন্ন, সমীচীন পথে প্রতিপন্ন, ভগবানের শ্রাবকসংঘ যুগ্ম হিসাবে চারি যুগ্ম এবং পুদ্গল হিসাবে অষ্ট আর্যপুদ্গলই চারি প্রত্যয় দান-আহুতি লাভের যোগ্য, আতিথেয়তা লাভের যোগ্য,দক্ষিণেয়্য, অঞ্জলি করণীয় এবং জগতের অনুত্তর পুণ্যক্ষেত্র’। আর্যগণের প্রশংসিত অখণ্ড, নিশ্চিদ্র, নিখুঁত, নিষ্কলঙ্ক, বিমুক্তিতে উপনীতকারী, বিজ্ঞ কর্তৃক প্রশংসিত, অদূষিত এবং সমাধি লাভে সহায়ক শীলসমূহের আমরা বিভূষিত।”</p>
<p>“হে ধর্মদিন্ন, তা তোমাদের সত্যিই লাভ,তা তোমাদের পক্ষে সুলব্ধ যে, তোমাদের দ্বারা এখন স্রোতাপত্তিফল ব্যাখ্যাত হলো।” তৃতীয় সূত্র।</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
