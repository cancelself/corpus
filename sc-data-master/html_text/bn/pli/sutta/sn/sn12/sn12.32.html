<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn12.32' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>নিদান-সংযুক্তনিদান-সংযুক্ত</li>
<li class='vagga'>কলার ক্ষত্রিয় বর্গ</li>
</ul>
<h1>১২.৩২. কলার সূত্র</h1>
</header>
<p>(ভগবান) শ্রাবস্তীতে অবস্থান করছিলেন। অনন্তর কলারক্ষত্রিয় ভিক্ষু আয়ুষ্মান সারিপুত্রের নিকট উপস্থিত হয়ে তাঁর সাথে সাদর-সম্ভাষণ করলেন। সাদর-সম্ভাষণসূচক বাক্যালাপের পর একপাশে উপবেশন করলেন। একান্তে উপবিষ্ট কলারক্ষত্রিয় ভিক্ষু আয়ুষ্মান সারিপুত্রকে বললেন, ‘বন্ধু সারিপুত্র, মোলিয়ফাল্গুন ভিক্ষু ভিক্ষুত্ব পরিত্যাগ করে হীন গৃহীজীবনে ফিরে গেছেন। তিনি নিশ্চয়ই এই ধর্ম-বিনয়ে বিশ্বাস স্থাপন (মার্গফল লাভ) করতে পারেননি। আয়ুষ্মান সারিপুত্র কি এই ধর্ম-বিনয়ে বিশ্বাস স্থাপন করতে পেরেছেন?’</p>
<p>‘বন্ধু, এ নিয়ে আমি সন্দেহ করি না।’</p>
<p>‘বন্ধু, ভবিষ্যৎ সম্পর্কে?’</p>
<p>‘বন্ধু, তা নিয়েও আমি সন্দেহ করি না।’</p>
<p>অতঃপর কলারক্ষত্রিয় ভিক্ষু আসন হতে উঠে ভগবানের কাছে উপস্থিত হয়ে ভগবানকে অভিবাদনপূর্বক একান্তে উপবেশন করলেন। একান্তে উপবিষ্ঠ কলারক্ষত্রিয় ভিক্ষু ভগবানকে বললেন, “ভন্তে, আয়ুষ্মান সারিপুত্র প্রত্যভিজ্ঞার (অর্হত্ত্ব) বিষয়ে ব্যাখ্যা করলেন যে ‘জন্ম ক্ষীণ হয়েছে, ব্রহ্মচর্য পরিপূর্ণ হয়েছে, করণীয় কৃত হয়েছে, এ জন্মের পর আর কোনো জন্ম নেই’ বলে জানি।”</p>
<p>অনন্তর ভগবান জনৈক ভিক্ষুকে আহ্বান করে বললেন, “হে ভিক্ষু, এসো, তুমি আমার কথামত সারিপুত্রকে ডেকে আন, ‘বন্ধু সারিপুত্র, শাস্তা আপনাকে ডাকছেন।’”</p>
<p>“‘হ্যাঁ, ভন্তে,’ বলে সেই ভিক্ষু ভগবানকে প্রতিশ্রুতি দিয়ে আয়ুষ্মান সারিপুত্রের কাছে উপস্থিত হয়ে তাঁকে বললেন, ‘বন্ধু সারিপুত্র, শাস্তা আপনাকে ডাকছেন।’”</p>
<p>‘হ্যাঁ, বন্ধু,’ বলে আয়ুষ্মান সারিপুত্র সেই ভিক্ষুকে সম্মতি দিয়ে ভগবানের কাছে উপস্থিত হলেন। উপস্থিত হয়ে ভগবানকে অভিবাদনপূর্বক একান্তে উপবেশন করলেন। একান্তে উপবিষ্ট আয়ুষ্মান সারিপুত্রকে ভগবান বললেন, “হে সারিপুত্র, সত্যই কি তুমি প্রত্যভিজ্ঞার বিষয়ে ব্যাখ্যা করেছ যে ‘জন্ম ক্ষীণ হয়েছে, ব্রহ্মচর্য পরিপূর্ণ হয়েছে, করণীয় কৃত হয়েছে, এ জন্মের পর আর কোনো জন্ম নেই’ বলে জানি?’”</p>
<p>‘ভন্তে, আমি এই পদে, এই ব্যঞ্জনে এই অর্থ (অর্হত্ত্ব বা প্রত্যভিজ্ঞা) ব্যক্ত করিনি।’</p>
<p>‘সারিপুত্র, কুলপুত্র যে পর্যায়েই প্রত্যভিজ্ঞা প্রকাশ করুক না কেন, সেই প্রকাশিত বিষয় (প্রত্যভিজ্ঞা) ব্যক্ত হয়েছে বলেই দেখা উচিত।’</p>
<p>“ভন্তে, নিশ্চিতরূপে আমি এরূপ বলছি যে ‘এই পদ-ব্যঞ্জনে এরূপ অর্থ ব্যক্ত করিনি।’”</p>
<p>“সারিপুত্র, যদি তোমাকে এরূপ প্রশ্ন করা হয় : ‘বন্ধু সারিপুত্র, কিরূপ জেনে ও দেখে প্রত্যভিজ্ঞার বিষয়ে প্রকাশ কর যে ‘জন্ম ক্ষীণ হয়েছে, ব্রহ্মচর্য পরিপূর্ণ হয়েছে, করণীয় কৃত হয়েছে, এ জন্মের পর আর কোনো জন্ম নেই’ বলে জানি।’ সারিপুত্র, এভাবে প্রশ্ন করলে তুমি কিভাবে উত্তর দেবে?”</p>
<p>“ভন্তে, যদি আমাকে এরূপ প্রশ্ন করা হয় : ‘বন্ধু সারিপুত্র, কিরূপ জেনে ও দেখে প্রত্যভিজ্ঞার বিষয়ে প্রকাশ কর যে ‘জন্ম ক্ষীণ হয়েছে, ব্রহ্মচর্য পরিপূর্ণ হয়েছে, করণীয় কৃত হয়েছে, এ জন্মের পর আর কোনো জন্ম নেই’ বলে জানি?’ ভন্তে, আমাকে এভাবে প্রশ্ন করলে আমি এরূপে উত্তর দেব, ‘বন্ধু, যেই নিদানে (কারণে) জন্ম হয়, সেই নিদানের ক্ষয়ে (জন্ম) ক্ষীণ হওয়ায় ক্ষীণ হয়েছে বলে আমি জানি। ক্ষীণ হয়েছে বলে জ্ঞাত হয়ে (বলি), ‘জন্ম ক্ষীণ হয়েছে, ব্রহ্মচর্য পরিপূর্ণ হয়েছে, করণীয় কৃত হয়েছে, এ জন্মের পর আর কোনো জন্ম নেই’ বলে জানি।’ ভন্তে, এভাবে প্রশ্ন করলে আমি এরূপই উত্তর দেব।”</p>
<p>“সারিপুত্র, যদি তোমাকে এরূপ প্রশ্ন করা হয় : ‘বন্ধু সারিপুত্র, জন্ম কিসের নিদান, কিসের সমুদয়, কিসের উদ্ভব, কিসের প্রভব?’ এভাবে প্রশ্ন করলে তুমি কিভাবে উত্তর দেবে?”</p>
<p>“ভন্তে, যদি আমাকে এরূপ প্রশ্ন করা হয় : ‘বন্ধু সারিপুত্র, জন্ম কিসের নিদান, কিসের সমুদয়, কিসের উদ্ভব, কিসের প্রভব?’ এরূপ প্রশ্ন করলে আমি এভাবে উত্তর দেব, ‘বন্ধু, জন্ম ভব-নিদান, ভব-সমুদয়, ভব-উদ্ভব, ভব-প্রভব।’ ভন্তে, এভাবে প্রশ্ন করলে আমি এরূপই উত্তর দেব।”</p>
<p>“সারিপুত্র, যদি তোমাকে এরূপ প্রশ্ন করা হয় : ‘বন্ধু সারিপুত্র, ভব কিসের নিদান, কিসের সমুদয়, কিসের উদ্ভব, কিসের প্রভব?’ এভাবে প্রশ্ন করলে তুমি কিভাবে উত্তর দেবে?”</p>
<p>“ভন্তে, যদি আমাকে এরূপ প্রশ্ন করা হয় : ‘বন্ধু সারিপুত্র, ভব কিসের নিদান, কিসের সমুদয়, কিসের উদ্ভব, কিসের প্রভব?’ এরূপ প্রশ্ন করলে আমি এভাবে উত্তর দেব, ‘বন্ধু, ভব উপাদান-নিদান, উপাদান-সমুদয়, উপাদান-উদ্ভব, উপাদান-প্রভব।’ ভন্তে, এভাবে প্রশ্ন করলে আমি এরূপই উত্তর দেব।”</p>
<p>“সারিপুত্র, যদি তোমাকে এরূপ প্রশ্ন করা হয় : ‘বন্ধু সারিপুত্র, উপাদান কিসের নিদান… সারিপুত্র, যদি তোমাকে এরূপ প্রশ্ন করা হয় : ‘বন্ধু সারিপুত্র, তৃষ্ণা কিসের নিদান, কিসের সমুদয়, কিসের উদ্ভব, কিসের প্রভব?’ এভাবে প্রশ্ন করলে তুমি কিভাবে উত্তর দেবে?”</p>
<p>“ভন্তে, যদি আমাকে এরূপ প্রশ্ন করা হয় : ‘বন্ধু সারিপুত্র, তৃষ্ণা কিসের নিদান, কিসের সমুদয়, কিসের উদ্ভব, কিসের প্রভব?’ এরূপ প্রশ্ন করলে আমি এভাবে উত্তর দেব, ‘বন্ধু, তৃষ্ণা বেদনা-নিদান, বেদনা-সমুদয়, বেদনা-উদ্ভব, বেদনা-প্রভব।’ ভন্তে, এভাবে প্রশ্ন করলে আমি এরূপই উত্তর দেব।”</p>
<p>“সারিপুত্র, যদি তোমাকে এরূপ প্রশ্ন করা হয় : ‘বন্ধু সারিপুত্র, কিভাবে জানলে ও দেখলে বেদনাগুলোর প্রতি যে নন্দি বা আকাঙ্ক্ষা উৎপন্ন হয়, তা উৎপন্ন হয় না?’ এভাবে প্রশ্ন করলে তুমি কিভাবে উত্তর দেবে?”</p>
<p>ভন্তে, যদি আমাকে এরূপ প্রশ্ন করা হয় : ‘বন্ধু সারিপুত্র, কিভাবে জানলে ও দেখলে বেদনাগুলোর প্রতি যে নন্দি বা আকাঙ্ক্ষা উৎপন্ন হয়, তা উৎপন্ন হয় না?’ এরূপ প্রশ্ন করলে আমি এভাবে উত্তর দেব, ‘বন্ধু, বেদনা তিন প্রকার। তিন প্রকার কী কী? সুখ বেদনা, দুঃখ বেদনা, অদুঃখ-অসুখ বেদনা। বন্ধু, এই তিন প্রকার বেদনা অনিত্য। যা অনিত্য তা ‘দুঃখ’ বলে বিদিত, বেদনাগুলোর প্রতি যে নন্দি বা আকাঙ্ক্ষা উৎপন্ন হয়, তা উৎপন্ন হয় না।’ ভন্তে, এভাবে প্রশ্ন করলে আমি এরূপই উত্তর দেব।”</p>
<p>“সাধু সাধু সারিপুত্র, এর অর্থ সংক্ষিপ্তভাবে ব্যাখ্যার জন্য এটাই পর্যায়, ‘যা কিছু বেদয়িত বা অনুভূত হয়, তা দুঃখে পরিণত হয়।’”</p>
<p>“সারিপুত্র, যদি তোমাকে এরূপ প্রশ্ন করা হয় : ‘বন্ধু সারিপুত্র, তোমার দ্বারা কোন বিমোক্ষে প্রত্যভিজ্ঞা বিবৃত হয়েছে যে ‘জন্ম ক্ষীণ হয়েছে, ব্রহ্মচর্য পরিপূর্ণ হয়েছে, করণীয় কৃত হয়েছে, এ জন্মের পর আর কোনো জন্ম নেই’ বলে জানি?’ সারিপুত্র, এভাবে প্রশ্ন করলে তুমি কিভাবে উত্তর দেবে?”</p>
<p>“ভন্তে, যদি আমাকে এরূপ প্রশ্ন করা হয় : ‘বন্ধু সারিপুত্র, তোমার দ্বারা কোন বিমোক্ষে প্রত্যভিজ্ঞা বিবৃত হয়েছে যে ‘জন্ম ক্ষীণ হয়েছে, ব্রহ্মচর্য পরিপূর্ণ হয়েছে, করণীয় কৃত হয়েছে, এ জন্মের পর আর কোনো জন্ম নেই’ বলে জানি?’ ভন্তে, এরূপ প্রশ্ন করলে আমি এভাবে উত্তর দেব, ‘বন্ধু, অধ্যাত্ম বিমোক্ষে সকল উপাদান ক্ষয় করে আমি তদ্রুপভাবে স্মৃতিমান হয়ে অবস্থান করি যেরূপ স্মৃতিসহকারে অবস্থান করলে আসবগুলো অনুস্রাবিত হয় না, নিজেকে অবজ্ঞা করা হয় না।’ ভন্তে, এভাবে প্রশ্ন করলে আমি এরূপই উত্তর দেব।”</p>
<p>“সাধু সাধু সারিপুত্র, এর অর্থ সংক্ষিপ্তভাবে ব্যাখ্যার জন্য এটাও পর্যায়, ‘যেসব আসব শ্রমণের দ্বারা (বুদ্ধ কর্তৃক) ব্যক্ত হয়েছে, সেসব আসবে আমি সংশয় উৎপন্ন করি না; সেই আসবগুলো যে আমার প্রহীন হয়েছে, তাতেও আমি সন্দেহ করি না।” ভগবান এরূপ বললেন। এরূপ বলার পর সুগত আসন হতে উঠে বিহারে প্রবেশ করলেন।</p>
<p>তথায় আয়ুষ্মান সারিপুত্র ভগবানের প্রস্থানের পর পরই ভিক্ষুগণকে আহ্বান করলেন, “বন্ধুগণ, ভগবান যখন আমাকে পূর্বে অজ্ঞাত প্রথম প্রশ্ন জিজ্ঞেস করেছিলেন, তখন আমার মন্থরভাব ছিল। আর ভগবান যখন প্রথম প্রশ্ন অনুমোদন করেছিলেন, তখন আমার এরূপ মনে হয়েছিল-যদি ভগবান এই (প্রতীত্যসমুৎপাদ) বিষয়ে পারস্পরিক পদে ও পারস্পরিক পর্যায়ে সারা দিনও প্রশ্ন করতেন, তাহলে আমি ভগবানের কাছে সারা দিনই এই বিষয়ে পারস্পরিক পদে ও পারস্পরিক পর্যায়ে ব্যাখ্যা করতে পারতাম। যদি ভগবান এই (প্রতীত্যসমুৎপাদ) বিষয়ে পারস্পরিক পদে ও পারস্পরিক পর্যায়ে সারা রাত্রিও প্রশ্ন করতেন, তাহলে আমি ভগবানের কাছে সারা রাত্রিই এই বিষয়ে পারস্পরিক পদে ও পারস্পরিক পর্যায়ে ব্যাখ্যা করতে পারতাম। যদি ভগবান এই (প্রতীত্যসমুৎপাদ) বিষয়ে পারস্পরিক পদে ও পারস্পরিক পর্যায়ে দিবারাত্রিও প্রশ্ন করতেন, তাহলে আমি ভগবানের কাছে দিবারাত্রিই এই বিষয়ে পারস্পরিক পদে ও পারস্পরিক পর্যায়ে ব্যাখ্যা করতে পারতাম। যদি ভগবান এই (প্রতীত্যসমুৎপাদ) বিষয়ে পারস্পরিক পদে ও পারস্পরিক পর্যায়ে দুই দিবারাত্রিও প্রশ্ন করতেন, তাহলে আমি ভগবানের কাছে দুই দিবারাত্রিই এই বিষয়ে পারস্পরিক পদে ও পারস্পরিক পর্যায়ে ব্যাখ্যা করতে পারতাম। যদি ভগবান এই (প্রতীত্যসমুৎপাদ) বিষয়ে পারস্পরিক পদে ও পারস্পরিক পর্যায়ে তিন দিবারাত্রিও প্রশ্ন করতেন, তাহলে আমি ভগবানের কাছে তিন দিবারাত্রিই এই বিষয়ে পারস্পরিক পদে ও পারস্পরিক পর্যায়ে ব্যাখ্যা করতে পারতাম। যদি ভগবান এই (প্রতীত্যসমুৎপাদ) বিষয়ে পারস্পরিক পদে ও পারস্পরিক পর্যায়ে চার দিবারাত্রিও প্রশ্ন করতেন, তাহলে আমি ভগবানের কাছে চার দিবারাত্রিই এই বিষয়ে পারস্পরিক পদে ও পারস্পরিক পর্যায়ে ব্যাখ্যা করতে পারতাম। যদি ভগবান এই (প্রতীত্যসমুৎপাদ) বিষয়ে পারস্পরিক পদে ও পারস্পরিক পর্যায়ে পাঁচ দিবারাত্রিও প্রশ্ন করতেন, তাহলে আমি ভগবানের কাছে পাঁচ দিবারাত্রিই এই বিষয়ে পারস্পরিক পদে ও পারস্পরিক পর্যায়ে ব্যাখ্যা করতে পারতাম। যদি ভগবান এই (প্রতীত্যসমুৎপাদ) বিষয়ে পারস্পরিক পদে ও পারস্পরিক পর্যায়ে ছয় দিবারাত্রিও প্রশ্ন করতেন, তাহলে আমি ভগবানের কাছে ছয় দিবারাত্রিই এই বিষয়ে পারস্পরিক পদে ও পারস্পরিক পর্যায়ে ব্যাখ্যা করতে পারতাম। যদি ভগবান এই (প্রতীত্যসমুৎপাদ) বিষয়ে পারস্পরিক পদে ও পারস্পরিক পর্যায়ে সাত দিবারাত্রিও প্রশ্ন করতেন, তাহলে আমি ভগবানের কাছে সাত দিবারাত্রিই এই বিষয়ে পারস্পরিক পদে ও পারস্পরিক পর্যায়ে ব্যাখ্যা করতে পারতাম।</p>
<p>অতঃপর কলারক্ষত্রিয় ভিক্ষু আসন হতে উঠে ভগবানের কাছে উপস্থিত হয়ে একপাশে উপবেশন করলেন। একপাশে উপবিষ্ট কলারক্ষত্রিয় ভিক্ষু ভগবানকে বললেন, “ভন্তে, আয়ুষ্মান সারিপুত্র সীংহনাদে বললেন যে, বন্ধুগণ, ভগবান যখন আমাকে পূর্বে অজ্ঞাত প্রথম প্রশ্ন জিজ্ঞেস করেছিলেন, তখন আমার মন্থরভাব ছিল। আর ভগবান যখন প্রথম প্রশ্ন অনুমোদন করেছিলেন, তখন আমার এরূপ মনে হয়েছিল-যদি ভগবান এই (প্রতীত্যসমুৎপাদ) বিষয়ে পারস্পরিক পদে ও পারস্পরিক পর্যায়ে সারা দিনও প্রশ্ন করতেন, তাহলে আমি ভগবানের কাছে সারা দিনই এই বিষয়ে পারস্পরিক পদে ও পারস্পরিক পর্যায়ে ব্যাখ্যা করতে পারতাম; যদি ভগবান এই (প্রতীত্যসমুৎপাদ) বিষয়ে পারস্পরিক পদে ও পারস্পরিক পর্যায়ে সারা রাত্রি… দিবারাত্রি… দুই দিবারাত্রি… তিন দিবারাত্রি… চার দিবারাত্রি… পাঁচ দিবারাত্রি… ছয় দিবারাত্রি… যদি ভগবান এই (প্রতীত্যসমুৎপাদ) বিষয়ে পারস্পরিক পদে ও পারস্পরিক পর্যায়ে সাত দিবারাত্রিও প্রশ্ন করতেন, তাহলে আমি ভগবানের কাছে সাত দিবারাত্রিই এই বিষয়ে পারস্পরিক পদে ও পারস্পরিক পর্যায়ে ব্যাখ্যা করতে পারতাম।”</p>
<p>“হে ভিক্ষু, সারিপুত্রের ধর্মধাতু উত্তমরূপে প্রতিবিদ্ধ বা জ্ঞাত হয়েছে, সেই ধর্মধাতু উত্তমরূপে জ্ঞাত হওয়ায় আমি তাঁকে সারা দিন এই (প্রতীত্যসমুৎপাদ) বিষয়ে পারস্পরিক পদে, পারস্পরিক পর্যায়ে প্রশ্ন করলেও সে সারা দিন এই বিষয়ে পারস্পরিক পদে ও পারস্পরিক পর্যায়ে ব্যাখ্যা করতে পারবে। আমি সারিপুত্রকে সারা রাত্রি এই (প্রতীত্যসমুৎপাদ) বিষয়ে পারস্পরিক পদে, পারস্পরিক পর্যায়ে প্রশ্ন করলেও সে সারা রাত্রি এই বিষয়ে পারস্পরিক পদে ও পারস্পরিক পর্যায়ে ব্যাখ্যা করতে পারবে। আমি সারিপুত্রকে দিবারাত্রি এই (প্রতীত্যসমুৎপাদ) বিষয়ে পারস্পরিক পদে, পারস্পরিক পর্যায়ে প্রশ্ন করলেও সে দিবারাত্রি এই বিষয়ে পারস্পরিক পদে ও পারস্পরিক পর্যায়ে ব্যাখ্যা করতে পারবে। আমি সারিপুত্রকে দুই দিবারাত্রি এই (প্রতীত্যসমুৎপাদ) বিষয়ে পারস্পরিক পদে, পারস্পরিক পর্যায়ে প্রশ্ন করলেও সে দুই দিবারাত্রি এই বিষয়ে পারস্পরিক পদে ও পারস্পরিক পর্যায়ে ব্যাখ্যা করতে পারবে। আমি সারিপুত্রকে তিন দিবারাত্রি এই (প্রতীত্যসমুৎপাদ) বিষয়ে পারস্পরিক পদে, পারস্পরিক পর্যায়ে প্রশ্ন করলেও সে তিন দিবারাত্রি এই বিষয়ে পারস্পরিক পদে ও পারস্পরিক পর্যায়ে ব্যাখ্যা করতে পারবে। আমি সারিপুত্রকে চার দিবারাত্রি এই (প্রতীত্যসমুৎপাদ) বিষয়ে পারস্পরিক পদে, পারস্পরিক পর্যায়ে প্রশ্ন করলেও সে চার দিবারাত্রি এই বিষয়ে পারস্পরিক পদে ও পারস্পরিক পর্যায়ে ব্যাখ্যা করতে পারবে। আমি সারিপুত্রকে পাঁচ দিবারাত্রি এই (প্রতীত্যসমুৎপাদ) বিষয়ে পারস্পরিক পদে, পারস্পরিক পর্যায়ে প্রশ্ন করলেও সে পাঁচ দিবারাত্রি এই বিষয়ে পারস্পরিক পদে ও পারস্পরিক পর্যায়ে ব্যাখ্যা করতে পারবে। আমি সারিপুত্রকে ছয় দিবারাত্রি এই (প্রতীত্যসমুৎপাদ) বিষয়ে পারস্পরিক পদে, পারস্পরিক পর্যায়ে প্রশ্ন করলেও সে ছয় দিবারাত্রি এই বিষয়ে পারস্পরিক পদে ও পারস্পরিক পর্যায়ে ব্যাখ্যা করতে পারবে। আমি সারিপুত্রকে সাত দিবারাত্রি এই (প্রতীত্যসমুৎপাদ) বিষয়ে পারস্পরিক পদে, পারস্পরিক পর্যায়ে প্রশ্ন করলেও সে সাত দিবারাত্রি এই বিষয়ে পারস্পরিক পদে ও পারস্পরিক পর্যায়ে ব্যাখ্যা করতে পারবে।” দ্বিতীয় সূত্র।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
