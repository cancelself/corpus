<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn12.60' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>নিদান-সংযুক্তনিদান-সংযুক্ত</li>
<li class='vagga'>দুঃখ বর্গ</li>
</ul>
<h1>১২.৬০. নিদান সূত্র</h1>
</header>
<p>একসময় ভগবান কুরুরাজ্যে কম্মাসধম্ম নামক কুরুদের নিগমে (ছোটো শহর) অবস্থান করতেন। তখন আয়ুষ্মান আনন্দ ভগবানের কাছে উপস্থিত হয়ে ভগবানকে অভিবাদনপূর্বক একপাশে বসলেন। একপাশে উপবিষ্ট আয়ুষ্মান আনন্দ ভগবানকে এরূপ বললেন, ‘ভন্তে, আশ্চর্য! অদ্ভুত! এই প্রতীত্যসমুৎপাদ কতো গম্ভীর ও গম্ভীরময়ভাবে সমুজ্জ্বল; অথচ তা আমার কাছে উন্মুক্ত উন্মুক্ত (বা সহজ সহজ) বলেই মনে হয়।’</p>
<p>‘হে আনন্দ, এরূপ বলো না, এরূপ বলো না। এই প্রতীত্যসমুৎপাদ গম্ভীর ও গম্ভীরময়ভাবে সমুজ্জ্বল। আনন্দ, এই ধর্মের অননুবোধ ও অপ্রতিবেধ বা অনুপলব্ধির কারণে (ত্রিলোকবাসী) সত্ত্বগণ তাঁতে জড়ানো সুতার ন্যায়, গ্রন্থিল সুতার মতো এবং মুঞ্জ ও পব্বজ তৃণের ন্যায় অপায়, দুর্গতি, বিনিপাত ও সংসার অতিক্রম করতে পারে না।</p>
<p>‘হে আনন্দ, উপাদানীয় ধর্মগুলোতে আস্বাদানুদর্শী হয়ে অবস্থান করলে তৃষ্ণা বৃদ্ধি হয়। তৃষ্ণার কারণে উপাদান, উপাদানের কারণে ভব, ভবের কারণে জন্ম, জন্মের কারণে জরা-মরণ, শোক-পরিদেবন-দুঃখ-দৌর্মনস্য-উপায়াস উৎপন্ন হয়। এভাবে সমস্ত দুঃখস্কন্ধের সমুদয় হয়।’</p>
<p>‘হে আনন্দ, যেমন মহাবৃক্ষের যেসব মূল অধোগামী ও আড়াআড়িগামী (চারদিকে বিস্তৃত), সেসব মূল ঊর্ধ্বদিকেই ওজ আহরণ করে। এভাবে সেই মহাবৃক্ষ আহার ও উপাদান লাভ করে দীর্ঘকাল স্থিত থাকে। তেমনি আনন্দ, উপাদানীয় ধর্মগুলোতে আস্বাদানুদর্শী হয়ে অবস্থান করলে তৃষ্ণা বৃদ্ধি হয়। তৃষ্ণার কারণে উপাদান, উপাদানের কারণে ভব… এভাবে সমস্ত দুঃখস্কন্ধের সমুদয় হয়।’</p>
<p>‘আনন্দ, উপাদানীয় ধর্মগুলোতে আদীনবানুদর্শী হয়ে অবস্থান করলে তৃষ্ণা নিরুদ্ধ হয়। তৃষ্ণানিরোধে উপাদান নিরোধ হয়, উপাদান নিরোধে ভব নিরোধ হয়… এভাবে সমস্ত দুঃখস্কন্ধের নিরোধ হয়।’</p>
<p>‘আনন্দ, যেমন মহাবৃক্ষ ছেদনের জন্য পুরুষ কোদাল এবং ঝুড়ি নিয়ে আগমন করে। সে সেই বৃক্ষটির মূল ছেদন করে, মূল ছেদনপূর্বক খনন করে, খননপূর্বক উশীর নালি পর্যন্ত মূল তুলে নিয়ে আসে। তার পর খণ্ড-বিখণ্ড করে ছেদন করে, খণ্ড-বিখণ্ড করে ছেদনপূর্বক চিরে, চিরার পর ক্ষুদ্র ক্ষুদ্র অংশে বিভক্ত করে, ক্ষুদ্র ক্ষুদ্র করে বিভক্তের পর বাতাসে ও রৌদ্রে শুকায়, বাতাসে ও রৌদ্রে শুকিয়ে অগ্নি দ্বারা দগ্ধ করে, অগ্নি দ্বারা দগ্ধ করার পর চূর্ণ করে, চূর্ণ করে প্রচণ্ড বাতাসে উড়িয়ে দেয় অথবা খরস্রোতা নদীতে ভাসিয়ে দেয়। আনন্দ, এরূপে সেই মহাবৃক্ষ মূলোৎপাটিত তালবৃক্ষ সদৃশ সম্পূর্ণরূপে ধ্বংস ও অনুৎপাদধর্মী হয়। আনন্দ, এভাবে উপাদানীয় ধর্মগুলোতে আদীনবানুদর্শী হয়ে অবস্থান করলে তৃষ্ণা নিরুদ্ধ হয়। তৃষ্ণানিরোধে উপাদান নিরোধ হয়, উপাদান নিরোধে ভব নিরোধ হয়, ভব নিরোধে জন্ম নিরোধ হয়, জন্ম নিরোধে জরা-মরণ, শোক-পরিদেবন-দুঃখ-দৌর্মনস্য-উপায়াস নিরোধ হয়। এভাবেই সমস্ত দুঃখস্কন্ধের নিরোধ হয়।’ দশম সূত্র।</p>
<p class='endvagga'>দুঃখ বর্গ ষষ্ঠ।</p>
<p class='uddana-intro'>স্মারক-গাথা :</p>
<p class='uddana'>পরিবীমংসন, উপাদান, দুই সংযোজন,<br>
মহাবৃক্ষ দুই ব্যক্ত, চারা গাছ সপ্তম;<br>
নামরূপ, বিজ্ঞান আর নিদানে দশম।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
