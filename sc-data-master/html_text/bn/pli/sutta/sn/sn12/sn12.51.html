<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn12.51' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>নিদান-সংযুক্তনিদান-সংযুক্ত</li>
<li class='vagga'>দুঃখ বর্গ</li>
</ul>
<h1>১২.৫১. পরিবীমংসন সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান শ্রাবস্তীতে অবস্থান করছিলেন অনাথপিণ্ডিক নির্মিত জেতবন বিহারে। তথায় ভগবান ভিক্ষুগণকে ‘হে ভিক্ষুগণ,’ বলে আহ্বান করলেন। ‘হ্যাঁ ভদন্ত,’ বলে সেই ভিক্ষুগণ ভগবানকে সাড়া দিলেন। তখন ভগবান বললেন :</p>
<p>‘ভিক্ষুগণ, সর্বতোভাবে সম্যকরূপে দুঃখক্ষয়ের জন্য ভিক্ষু কী প্রকারে পূর্ণাঙ্গরূপে পরীক্ষাকালে পুঙ্খানুপুঙ্খভাবে পর্যবেক্ষণ করে?’</p>
<p>‘ভন্তে, আমাদের ধর্ম ভগবানমূলক, ভগবান-নেতৃক (অর্থাৎ ভগবান ধর্মের নেতা বা উপদেষ্টা), ভগবান-প্রতিশরণ। এটাই উত্তম হয়, যদি এই ভাষিত বিষয়ের অর্থ ভগবানই প্রতিভাত করেন। ভগবানের কাছ থেকে শুনে ভিক্ষুগণ তা ধারণ করবেন।’</p>
<p>‘হে ভিক্ষুগণ, তাহলে শোন, উত্তমরূপে মনোনিবেশ কর, আমি ভাষণ করছি।’ ‘হ্যাঁ ভন্তে,’ বলে সেই ভিক্ষুগণ ভগবানকে প্রতিশ্রতি দিলেন। তখন ভগবান বললেন :</p>
<p>“ভিক্ষুগণ, এক্ষেত্রে ভিক্ষু পূর্ণাঙ্গরূপে পরীক্ষাকালে পুঙ্খানুপুঙ্খভাবে পর্যবেক্ষণ করে, ‘এই যে বিভিন্ন প্রকার, নানাবিধ জরা-মৃত্যুদুঃখ জগতে উৎপন্ন হয়, এই দুঃখ কিসের নিদান, কিসের সমুদয়, কিসের উদ্ভব, কিসের প্রভব? কী থাকলে জরা-মৃত্যু হয়, কী না থাকলে জরা-মৃত্যু হয় না?’ সে পূর্ণাঙ্গরূপে পরীক্ষাকালে এরূপে যথাযথভাবে জানে, ‘এই যে বিভিন্ন প্রকার, নানাবিধ জরা-মৃত্যুদুঃখ জগতে উৎপন্ন হয়, এই দুঃখ জন্ম-নিদান, জন্ম-সমুদয়, জন্ম-উদ্ভব, জন্ম-প্রভব। জন্ম থাকলে জরা-মৃত্যু হয়, জন্ম না থাকলে জরা-মৃত্যুও হয় না।’</p>
<p>সে জরা-মৃত্যু যথাযথভাবে জানে, জরা-মৃত্যুর সমুদয় যথাযথভাবে জানে, জরা-মৃত্যুর নিরোধ যথাযথভাবে জানে, জরা-মৃত্যুর নিরোধগামী প্রতিপদা যথাযথভাবে জানে; এভাবে প্রতিপন্ন ও অনুধর্মচারী হয়। ভিক্ষুগণ, এই ভিক্ষুকে বলা হয়-সর্বতোভাবে সম্যকরূপে (জরা-মৃত্যুর) দুঃখক্ষয়ের জন্য ও জরা-মৃত্যু নিরোধের জন্য প্রতিপন্ন।</p>
<p>অতঃপর পূর্ণাঙ্গরূপে পরীক্ষাকালে পুঙ্খানুপুঙ্খভাবে পর্যবেক্ষণ করে, ‘এই জন্ম কিসের নিদান, কিসের সমুদয়, কিসের উদ্ভব, কিসের প্রভব? কী থাকলে জন্ম হয়, কী না থাকলে জন্ম হয় না?’ সে পূর্ণাঙ্গরূপে পরীক্ষাকালে এরূপে যথাযথভাবে জানে, ‘জন্ম ভব-নিদান, ভব-সমুদয়, ভব-উদ্ভব, ভব-প্রভব; ভব থাকলে জন্ম হয়, ভব না থাকলে জন্মও হয় না।’</p>
<p>সে জন্ম সম্বন্ধে যথাযথভাবে জানে, জন্মের সমুদয় যথাযথভাবে জানে, জন্মের নিরোধ যথাযথভাবে জানে, জন্মের নিরোধগামী প্রতিপদা যথাযথভাবে জানে; এভাবে প্রতিপন্ন ও অনুধর্মচারী হয়। ভিক্ষুগণ, এই ভিক্ষুকে বলা হয়-সর্বতোভাবে সম্যকরূপে দুঃখক্ষয়ের জন্য ও জন্ম নিরোধের জন্য প্রতিপন্ন।</p>
<p>অতঃপর পূর্ণাঙ্গরূপে পরীক্ষাকালে পুঙ্খানুপুঙ্খভাবে পর্যবেক্ষণ করে, ‘এই ভব কিসের নিদান… এই উপাদান কিসের নিদান… এই তৃষ্ণা কিসের নিদান… এই বেদনা কিসের নিদান… এই স্পর্শ কিসের নিদান… এই ষড়ায়তন কিসের নিদান… এই নামরূপ কিসের নিদান… এই বিজ্ঞান কিসের নিদান… এই সংস্কার কিসের নিদান, কিসের সমুদয়, কিসের উদ্ভব, কিসের প্রভব? কী থাকলে সংস্কার হয়, কী না থাকলে সংস্কার হয় না?’ সে পূর্ণাঙ্গরূপে পরীক্ষাকালে এরূপে যথাযথভাবে জানে, ‘সংস্কার অবিদ্যা-নিদান, অবিদ্যা-সমুদয়, অবিদ্যা-উদ্ভব, অবিদ্যা-প্রভব; অবিদ্যা থাকলে সংস্কার হয়, অবিদ্যা না থাকলে সংস্কারও হয় না।’</p>
<p>সে সংস্কার সম্বন্ধে যথাযথভাবে জানে, সংস্কারের সমুদয় যথাযথভাবে জানে, সংস্কারের নিরোধ যথাযথভাবে জানে, সংস্কারের নিরোধগামী প্রতিপদা যথাযথভাবে জানে; এভাবে প্রতিপন্ন ও অনুধর্মচারী হয়। ভিক্ষুগণ, এই ভিক্ষুকে বলা হয়-সর্বতোভাবে সম্যকরূপে দুঃখক্ষয়ের জন্য ও সংস্কার নিরোধের জন্য প্রতিপন্ন।</p>
<p>ভিক্ষুগণ, অবিদ্যাগত (অবিদ্যাচ্ছন্ন) পুরুষ-পুদ্গল পুণ্য এবং সংস্কার সম্পন্ন করলে বিজ্ঞান পুণ্যোপগত হয়। অপুণ্য এবং সংস্কার সম্পন্ন করলে বিজ্ঞান অপুণ্যোপগত হয়। আনেঞ্জা এবং সংস্কার সম্পন্ন করলে বিজ্ঞান আনেঞ্জোপগত হয়। ভিক্ষুগণ, যখন ভিক্ষুর অবিদ্যা (চারি আর্যসত্যে অজ্ঞান) প্রহীন হয়, বিদ্যা (অর্হত্ত্বমার্গ-জ্ঞান) উৎপন্ন হয়; সে অবিদ্যা-বিরাগে এবং বিদ্যা উৎপন্ন হওয়াতে পুণ্যাভিসংস্কার সম্পন্ন করে না, অপুণ্যাভিসংস্কার সম্পন্ন করে না এবং আনেঞ্জাসংস্কারও সম্পন্ন করে না। সংস্কার সম্পাদন না করে, চিন্তা বা মনন না করে জগতে কিছুই গ্রহণ করে না; গ্রহণ না করায় বিরক্ত (বা উৎপীড়িত) হয় না, বিরক্ত না হওয়ায় আপনাতেই পরিনিবৃত হয়। ‘জন্ম ক্ষীণ হয়েছে, ব্রহ্মচর্য পরিপূর্ণ হয়েছে, করণীয় কৃত হয়েছে, এ জন্মের পর আর কোনো জন্ম নেই’ বলে যথাযথভাবে জানে।</p>
<p>সে সুখবেদনা অনুভব করলে তাকে ‘অনিত্য’ বলে যথাযথভাবে জানে, ‘অনজ্ঝোসিত (অসংযোজিত)’ বলে যথাযথভাবে জানে, ‘অনভিনন্দিত’ বলে যথাযথভাবে জানে। দুঃখবেদনা অনুভব করলে তাকে ‘অনিত্য’ বলে যথাযথভাবে জানে, ‘অনজ্ঝোসিত (অসংযোজিত)’ বলে যথাযথভাবে জানে, ‘অনভিনন্দিত’ বলে যথাযথভাবে জানে। অদুঃখ-অসুখবেদনা অনুভব করলে তাকে ‘অনিত্য’ বলে যথাযথভাবে জানে, ‘অনজ্ঝোসিত (অসংযোজিত)’ বলে যথাযথভাবে জানে, ‘অনভিনন্দিত’ বলে যথাযথভাবে জানে। সে সুখবেদনা অনুভব করলে বিসংযুক্ত হয়ে অনুভব করে। দুঃখবেদনা অনুভব করলে বিসংযুক্ত হয়ে অনুভব করে। অদুঃখ-অসুখবেদনা অনুভব করলে বিসংযুক্ত হয়ে অনুভব করে।</p>
<p>সে কায়ান্তিক বেদনা অনুভবকালে কায়ান্তিক বেদনা অনুভব করছি বলে যথাযথভাবে জানে, জীবনান্তিক বেদনা অনুভবকালে জীবনান্তিক বেদনা অনুভব করছি বলে যথাযথভাবে জানে। সে মৃত্যুতে জীবনাবসানের পর ইহজন্মে বেদয়িত, অনভিনন্দিত সব বেদনা শান্ত হবে এবং দেহই (দেহধাতু) অবশিষ্ট থাকবে বলে যথাযথভাবে জানে।</p>
<p>ভিক্ষুগণ, যেমন পুরুষ কুম্ভকারের চুলিৱ (তন্দুর বা ঢিপি) হতে উষ্ণকুম্ভ তুলে এনে সমতল স্থানেরাখে; কুম্ভিতে থাকা উষ্ণতা সেখানেই উপশম হয়ে যায় এবং কুম্ভ-ভাজনগুলো অবশিষ্ট থাকে। ভিক্ষুগণ, ঠিক এভাবে ভিক্ষুও কায়ান্তিক বেদনা অনুভবকালে কায়ান্তিক বেদনা অনুভব করছি বলে যথাযথভাবে জানে, জীবনান্তিক বেদনা অনুভবকালে জীবনান্তিক বেদনা অনুভব করছি বলে যথাযথভাবে জানে। সে মৃত্যুতে জীবনাবসানের পর ইহজন্মে বেদয়িত, অনভিনন্দিত সব বেদনা শান্ত হবে এবং দেহই (দেহধাতু) অবশিষ্ট থাকবে বলে যথাযথভাবে জানে।</p>
<p>ভিক্ষুগণ, তা তোমরা কী মনে কর, ক্ষীণাসব ভিক্ষু কী পুণ্যাভিসংস্কার বা অপুণ্যাভিসংস্কার অথবা আনেঞ্জাসংস্কার সম্পাদন করতে পারে?’ ‘ভন্তে, তা হতে পারে না।’ ‘সর্বতোভাবে সংস্কার না থাকলে, সংস্কার নিরোধ হলে বিজ্ঞান (প্রতিসন্ধিবিজ্ঞান) কী প্রজ্ঞাপ্ত বা উপস্থিত হয়?’ ‘ভন্তে, তা হতে পারে না।’ ‘সর্বতোভাবে বিজ্ঞান না থাকলে, বিজ্ঞান নিরোধ হলে নামরূপ কী প্রকাশিত হয়?’ ‘ভন্তে, তা হতে পারে না।’ ‘সর্বতোভাবে নামরূপ না থাকলে, নামরূপ নিরোধ হলে ষড়ায়তন কী আবির্ভূত হয়?’ ‘ভন্তে, তা হতে পারে না।’ ‘সর্বতোভাবে ষড়ায়তন না থাকলে, ষড়ায়তন নিরোধ হলে স্পর্শ কী উপলব্ধ হয়?’ ‘ভন্তে, তা হতে পারে না।’ ‘সর্বতোভাবে স্পর্শ না থাকলে, স্পর্শ নিরোধ হলে বেদনা কী অনুভূত হয়?’ ‘ভন্তে, তা হতে পারে না।’ ‘সর্বতোভাবে বেদনা না থাকলে, বেদনা নিরোধ হলে তৃষ্ণা কী উপলব্ধ হয়?’ ‘ভন্তে, তা হতে পারে না।’ ‘সর্বতোভাবে তৃষ্ণা না থাকলে, তৃষ্ণা নিরোধ হলে উপাদান কী উপস্থিত হয়?’ ‘ভন্তে, তা হতে পারে না।’ ‘সর্বতোভাবে উপাদান না থাকলে, উপাদান নিরোধ হলে ভব কী আবির্ভূত হয়?’ ‘ভন্তে, তা হতে পারে না।’ ‘সর্বতোভাবে ভব না থাকলে, ভব নিরোধ হলে জন্ম কী উপস্থিত হয়?’ ‘ভন্তে, তা হতে পারে না।’ ‘সর্বতোভাবে জন্ম না থাকলে, জন্ম নিরোধ হলে জরা-মৃত্যু কী সংঘটিত হয়?’ ‘ভন্তে, তা হতে পারে না।’</p>
<p>‘সাধু সাধু, ভিক্ষুগণ, এরূপই হয়, অন্যথা হয় না। ভিক্ষুগণ, তোমরা এটাকে বিশ্বাস কর, অধিকার কর, বিচিকিৎসা নিবারণ করে সন্দেহমুক্ত হও। এটাই দুঃখের অন্ত।’ প্রথম সূত্র।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
