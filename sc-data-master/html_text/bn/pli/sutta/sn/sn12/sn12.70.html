<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn12.70' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>নিদান-সংযুক্তনিদান-সংযুক্ত</li>
<li class='vagga'>মহাবর্গ</li>
</ul>
<h1>১২.৭০. সুসিম সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান রাজগৃহে বেলুবন কলন্দকনিবাপে অবস্থান করতেন। সে-সময়ে ভগবান সৎকারপ্রাপ্ত, সম্মানিত, মানিত (শ্রদ্ধান্বিত), পূজিত, অর্চিত এবং চীবর-পিণ্ডপাত-শয্যাসন-রুগ্নপ্রত্যয়-ভৈষজ্য উপকরণলাভী ছিলেন। ভিক্ষুসংঘও সৎকারপ্রাপ্ত, সম্মানিত, মানিত (শ্রদ্ধান্বিত), পূজিত, অর্চিত এবং চীবর-পিণ্ডপাত-শয্যাসন-রুগ্নপ্রত্যয়-ভৈষজ্য উপকরণলাভী ছিলেন। কিন্তু অন্যতীর্থিয় পরিব্রাজকেরা অসৎকারপ্রাপ্ত, অসম্মানিত, অমানিত (অশ্রদ্ধান্বিত), অপূজিত, অনর্চিত ছিলেন এবং চীবর-পিণ্ডপাত-শয্যাসন-রুগ্নপ্রত্যয়-ভৈষজ্য উপকরণলাভী ছিলেন না।</p>
<p>সে-সময়ে সুসিমো পরিব্রাজক মহতি পরিব্রাজক পরিষদের সাথে রাজগৃহে বাস করতেন। অতঃপর সুসিম পরিব্রাজকের পরিষদ সুসিম পরিব্রাজককে এরূপ বললেন, ‘বন্ধু সুসিম, আসুন শ্রমণ গৌতমের নিকট ব্রহ্মচর্য পালন করুন। আপনি ধর্ম সম্যকভাবে আয়ত্ত করে আমাদের শিক্ষা দিন। আমরা সেই ধর্ম আয়ত্ত করে গৃহীদেরকে বলব। এভাবে আমরাও সৎকারপ্রাপ্ত, সম্মানিত, মানিত (শ্রদ্ধান্বিত), পূজিত ও অর্চিত হবো এবং চীবর-পিণ্ডপাত-শয্যাসন-রুগ্নপ্রত্যয়-ভৈষজ্য উপকরণলাভী হবো।’ বন্ধু, ‘তা-ই হোক’ বলে সুসিম পরিব্রাজক নিজের পরিষদের কথায় সম্মত হয়ে আয়ুষ্মান আনন্দের নিকট উপস্থিত হলেন। উপস্থিত হয়ে আয়ুষ্মান আনন্দের সাথে সাদর-সম্ভাষণ করলেন। সাদর-সম্ভাষণসূচক বাক্যালাপের পর একপাশে বসলেন। একপাশে উপবিষ্ট আয়ুষ্মান সুসিম পরিব্রাজক আয়ুষ্মান আনন্দকে এরূপ বললেন, ‘বন্ধু আনন্দ, আমি এই ধর্ম-বিনয়ে ব্রহ্মচর্য পালন করতে ইচ্ছা প্রকাশ করছি।’</p>
<p>অনন্তর আয়ুষ্মান আনন্দ সুসিম পরিব্রাজককে নিয়ে ভগবানের কাছে উপস্থিত হলেন। উপস্থিত হয়ে ভগবানকে অভিবাদন করে একপাশে বসলেন। একপাশে উপবিষ্ট আয়ুষ্মান আনন্দ ভগবানকে এরূপ বললেন, “ভন্তে, এই সুসিম পরিব্রাজক আমাকে এরূপ বলেছেন, ‘বন্ধু আনন্দ, আমি এই ধর্ম-বিনয়ে ব্রহ্মচর্য পালন করতে ইচ্ছা প্রকাশ করছি।’” ‘হে আনন্দ, তাহলে সুসিমকে প্রব্রজ্যা দান কর।’ সুসিম পরিব্রাজক ভগবানের নিকট প্রব্রজ্যা ও উপসম্পদা লাভ করলেন।</p>
<p>সে-সময়ে বহুসংখ্যক ভিক্ষু ভগবানের নিকট অর্হত্ত্ব ব্যাখ্যা করছিলেন , ‘জন্ম ক্ষীণ হয়েছে, ব্রহ্মচর্য পরিপূর্ণ হয়েছে, করণীয় কৃত হয়েছে, এ জন্মের পর আর কোনো জন্ম নেই’ বলে সম্যকভাবে জানতে পারছি।’ আয়ুষ্মান সুসিম শুনলেন, বহুসংখ্যক ভিক্ষু নাকি ভগবানের নিকট অর্হত্ত্ব ব্যাখ্যা করছেন, ‘জন্ম ক্ষীণ হয়েছে, ব্রহ্মচর্য পরিপূর্ণ হয়েছে, করণীয় কৃত হয়েছে, এ জন্মের পর আর কোনো জন্ম নেই’ বলে সম্যকভাবে জানতে পারছি।’ অনন্তর আয়ুষ্মান সুসিম সেই ভিক্ষুগণের নিকট উপস্থিত হলেন। উপস্থিত হয়ে তাদের সাথে সাদর-সম্ভাষণ করলেন। সাদর-সম্ভাষণসূচক বাক্যালাপের পর একপাশে বসলেন। একপাশে উপবিষ্ট আয়ুষ্মান সুসিম পরিব্রাজক সেই ভিক্ষুগণকে এরূপ বললেন, ‘বন্ধুগণ, সত্যই কি আপনারা ভগবানের নিকট অর্হত্ত্ব ব্যাখ্যা করছেন, ‘জন্ম ক্ষীণ হয়েছে, ব্রহ্মচর্য পরিপূর্ণ হয়েছে, করণীয় কৃত হয়েছে, এ জন্মের পর আর কোনো জন্ম নেই’ বলে সম্যকভাবে জানতে পারছি?’ ‘হ্যাঁ বন্ধু।’</p>
<p>‘বন্ধুগণ, আপনারা কি এভাবে জেনে ও দেখে নানা প্রকার ঋদ্ধি আয়ত্ত করেছেন, যথা : এক হয়ে বহু হন, বহু হয়ে এক হন; আবির্ভাব হন, তিরোভাব (অন্তর্ধান) হন; দেয়াল, প্রাকার বা প্রাচীর এবং পর্বতে আকাশের ন্যায় অসংলগ্নভাবে গমন করেন; মাটিতেও জলের ন্যায় ভাসেন ও ডুবেন, মাটির ন্যায় জলে অনার্দ্রভাবে গমন করেন; পক্ষীর ন্যায় আকাশে পর্যাঙ্কাবদ্ধ (বীরাসন) হয়ে ভ্রমণ করেন; এরূপ মহাঋদ্ধিসম্পন্ন ও মহানুভবসম্পন্ন চন্দ্র-সূর্যকে হস্ত দ্বারা স্পর্শ ও পরিমর্দন করেন এবং যতদূর ব্রহ্মলোক রয়েছে ততদূর আপন কায়ে বশীভূত করেন?’ ‘বন্ধু, না।’</p>
<p>‘বন্ধুগণ, আপনারা কি এভাবে জেনে ও দেখে বিশুদ্ধ, অমানুষিক, দিব্যকর্ণ দ্বারা দূরবর্তী ও নিকটস্থ দিব্য ও মনুষ্য উভয় শব্দ শুনেন?’ ‘বন্ধু, না।’</p>
<p>‘বন্ধুগণ, আপনারা কি এভাবে জেনে ও দেখে নিজ চিত্ত দ্বারা অপরসত্ত্ব ও ব্যক্তিদের চিত্ত স্বচিত্তে পরীক্ষা করে জানেন-সরাগ-চিত্তকে (কাম লালসাপূর্ণ চিত্ত) সরাগ-চিত্ত হিসেবে জানেন, বীতরাগ (কাম-লালসাহীন) চিত্তকে বীতরাগ-চিত্ত হিসেবে জানেন, সদ্বেষ-চিত্তকে সদ্বেষ-চিত্ত হিসেবে জানেন, বীতদ্বেষ (দ্বেষহীন) চিত্তকে বীতদ্বেষ-চিত্ত হিসেবে জানেন, সমোহ (মোহাচ্ছন্ন) চিত্তকে সমোহ-চিত্ত হিসেবে জানেন, বীতমোহ (মোহহীন) চিত্তকে বীতমোহ-চিত্ত হিসেবে জানেন, সংক্ষিপ্ত (একাগ্রচিত্ত) চিত্তকে সংক্ষিপ্ত-চিত্ত হিসেবে জানেন, বিক্ষিপ্ত-চিত্তকে বিক্ষিপ্ত-চিত্ত হিসেবে জানেন, মহদ্গত বা অত্যুচ্চ চিত্তকে মহদ্গত-চিত্ত হিসেবে জানেন, অমহদ্গত-চিত্তকে অমহদ্গত-চিত্ত হিসেবে জানেন, সউত্তর (উচ্চতর) চিত্তকে সউত্তর-চিত্ত হিসেবে জানেন, অনুত্তর (অতুল্য) চিত্তকে অনুত্তর-চিত্ত হিসেবে জানেন, সমাহিত-চিত্তকে সমাহিত-চিত্তরূপে জানেন এবং অসমাহিত-চিত্তকে অসমাহিত-চিত্তরূপে জানেন, বিমুক্তচিত্তকে বিমুক্তচিত্তরূপে জানেন এবং অবিমুক্তচিত্তকে অবিমুক্তচিত্তরূপে জানেন? ‘বন্ধু, না।’</p>
<p>“বন্ধুগণ, আপনারা কি এভাবে জেনে ও দেখে বহুবিধ পূর্বনিবাসঅনুস্মরণ করেন, যেমন : এক জন্ম, দুই জন্ম, তিন জন্ম, চার জন্ম, পাঁচ জন্ম, দশ জন্ম, বিশ জন্ম, ত্রিশ জন্ম, চল্লিশজন্ম, পঞ্চাশ জন্ম, শত জন্ম, হাজার জন্ম, শত-হাজার (লক্ষ) জন্ম, এমনকি বহু সংবর্ত কল্প, বহু বিবর্ত কল্প ও বহু সংবর্ত-বিবর্ত কল্পে ‘অমুক জন্মে আমার এই নাম, এই গোত্র, এই বর্ণ, এইরূপ আহার, এইরূপ ছিল সুখ-দুঃখ ভোগ, এই পরিমাণ ছিল আয়ু, সেখান হতে চ্যুত হয়ে ওই স্থানেজন্মগ্রহণ করেছি। সেখানেও এই নাম, এই গোত্র, এই বর্ণ, এইরূপ আহার, এইরূপ ছিল সুখ-দুঃখ ভোগ, এই পরিমাণ ছিল আয়ু, আবার সেই স্থান হতে চ্যুত হয়ে এখানে জন্ম হয়েছি।’ এভাবে আকার ও বর্ণনাসহ বহুবিধ পূর্বনিবাসঅনুস্মরণ করেন?” ‘বন্ধু, না।’</p>
<p>“বন্ধুগণ, আপনারা কি এভাবে জেনে ও দেখে বিশুদ্ধ, লোকাতীত দিব্যচক্ষুর দ্বারা সত্ত্বদের চ্যুতির সময় ও জন্মগ্রহণের সময় দেখতে পান এবং হীন-প্রণীত, সুবর্ণ-দুর্বর্ণ, সুগত-দুর্গত ও কর্মানুরূপে উৎপন্ন (যথাকম্মূপগে) সত্ত্বদের জানেন, ‘এই সব সত্ত্বগণ কায়-দুশ্চরিত্রসমন্বিত, বাক্য-দুশ্চরিত্রসমন্বিত ও মনোদুশ্চরিত্রসমন্বিত; আর্যগণের নিন্দুক, মিথ্যাদৃষ্টিসম্পন্ন, মিথ্যাদৃষ্টিসম্ভূত কর্ম সম্পাদনকারী, তারা কায়ভেদে মৃত্যুর পর অপায় দুর্গতি বিনিপাত নরকে উৎপন্ন হয়েছে। পক্ষান্তরে, এই সকল সত্ত্বগণ কায়-সুচরিতসমন্বিত, বাক্য-সুচরিতসমন্বিত ও মনোসুচরিতসমন্বিত, আর্যগণের প্রশংসাকারী, সম্যক দৃষ্টিপরায়ণ, সম্যক দৃষ্টিজাত কর্ম সম্পাদনকারী, তারা কায়ভেদে মৃত্যুর পর সুগতি স্বর্গলোকে উৎপন্ন হয়েছেন।’ এরূপে বিশুদ্ধ, লোকাতীত দিব্যচক্ষুর দ্বারা সত্ত্বদের চ্যুতির সময় ও জন্মগ্রহণের সময় দেখতে পান এবং হীন-প্রণীত, সুবর্ণ-দুর্বর্ণ, সুগত-দুর্গত ও কর্মানুরূপে উৎপন্ন (যথাকম্মূপগে) সত্ত্বদের জানেন?” ‘বন্ধু, না।’</p>
<p>‘বন্ধুগণ, আপনারা কি এভাবে জেনে ও দেখে রূপগুলো (রূপা-ব্রহ্মলোক) অতিক্রম করে যেসব শান্ত অরূপা-বিমোক্ষ আছে, সেসব কায় দ্বারা (নাম-কায়ে) স্পর্শ করে অবস্থান করেন?’ ‘বন্ধু, না।’</p>
<p>‘বন্ধুগণ, এখানে আপনারা এখন অর্হত্ত্ব ব্যাখ্যা করলেন, অথচ এই ধর্মগুলো আপনাদের আয়ত্ত হয়নি। এটা কী রকম?’ ‘বন্ধু সুসিম, আমরা প্রজ্ঞাবিমুক্ত।’</p>
<p>‘বন্ধুগণ, আমি আপনাদের এই সংক্ষিপ্তভাবে ভাষিত বিষয়ের বিস্তৃত অর্থ জানি না। আপনারা উত্তমরূপে বলুন, যাতে আমি এই সংক্ষিপ্তভাবে ভাষিত বিষয়ের বিস্তৃত অর্থ জানতে পারি।’ ‘বন্ধু সুসিম, আপনি জানুন আর না-ই জানুন, কিন্তু আমরা প্রজ্ঞাবিমুক্ত।’</p>
<p>অনন্তর আয়ুষ্মান সুসিম আসন হতে উঠে ভগবানের কাছে উপস্থিত হলেন। উপস্থিত হয়ে ভগবানকে অভিবাদন করে একপাশে বসলেন। একপাশে উপবিষ্ট আয়ুষ্মান সুসিম সেই ভিক্ষুগণের সাথে তার যেসব বাক্যালাপ হয়েছে সেসব বাক্যালা ভগবানকে জানালেন। ‘সুসিম, আগে ধর্মস্থিতি জ্ঞান, পরে নির্বাণে জ্ঞান।’</p>
<p>‘ভন্তে, আমি ভগবানের এই সংক্ষিপ্তভাবে ভাষিত বিষয়ের বিস্তৃত অর্থ জানি না। আপনি উত্তমরূপে বলুন, যাতে আমি এই সংক্ষিপ্তভাবে ভাষিত বিষয়ের বিস্তৃত অর্থ জানতে পারি।’ ‘সুসিম, তুমি জান আর না-ই জান, আগে ধর্মস্থিতি জ্ঞান, পরে নির্বাণে জ্ঞান।’</p>
<p>‘সুসিম, তা তুমি কী মনে কর, রূপ নিত্য নাকি অনিত্য?’ ‘ভন্তে, অনিত্য।’ ‘যা অনিত্য তা দুঃখ নাকি সুখ?’ ‘ভন্তে, দুঃখ।’ ‘যা অনিত্য, দুঃখ ও বিপরিণামধর্মী (নিত্য পরিবর্তনশীল), তা কি ‘এটা আমার, এটা আমি, এটা আমার আত্মা’ বলে দেখার উপযুক্ত?’ ‘ভন্তে, না।’ ‘বেদনা নিত্য নাকি অনিত্য?’ ‘ভন্তে, অনিত্য।’ ‘যা অনিত্য তা দুঃখ নাকি সুখ?’ ‘ভন্তে, দুঃখ।’ ‘যা অনিত্য, দুঃখ ও বিপরিণামধর্মী (নিত্য পরিবর্তনশীল), তা কি ‘এটা আমার, এটা আমি, এটা আমার আত্মা’ বলে দেখার উপযুক্ত?’ ‘ভন্তে, না।’ ‘সংজ্ঞা নিত্য নাকি অনিত্য?’ ‘ভন্তে, অনিত্য।’… ‘সংস্কার নিত্য নাকি অনিত্য?’ ‘ভন্তে, অনিত্য।’ ‘যা অনিত্য তা দুঃখ নাকি সুখ?’ ‘ভন্তে, দুঃখ।’ ‘যা অনিত্য, দুঃখ ও বিপরিণামধর্মী (নিত্য পরিবর্তনশীল), তা কি ‘এটা আমার, এটা আমি, এটা আমার আত্মা’ বলে দেখার উপযুক্ত?’ ‘ভন্তে, না।’ ‘বিজ্ঞান নিত্য নাকি অনিত্য?’ ‘ভন্তে, অনিত্য।’ ‘যা অনিত্য তা দুঃখ নাকি সুখ?’ ‘ভন্তে, দুঃখ।’ ‘যা অনিত্য, দুঃখ ও বিপরিণামধর্মী (নিত্য পরিবর্তনশীল), তা কি ‘এটা আমার, এটা আমি, এটা আমার আত্মা’ বলে দেখার উপযুক্ত?’ ‘ভন্তে, না।’</p>
<p>‘সুসিম, তাই অতীত, অনাগত ও বর্তমান আধ্যাত্মিক বা বাহ্যিক বা স্থূল বা সূক্ষ্ম বা হীন বা উত্তম বা দূরে অথবা নিকটে যা কিছু রূপ আছে, সেসব রূপ আমার নয়, আমি নই, আমার আত্মা নয়; এভাবে যথাযতভাবে সম্যক প্রজ্ঞায় দেখা উচিত। অতীত, অনাগত ও বর্তমান আধ্যাত্মিক বা বাহ্যিক বা স্থূল বা সূক্ষ্ম বা হীন বা উত্তম বা দূরে অথবা নিকটে যা কিছু বেদনা আছে, সেসব বেদনা আমার নয়, আমি নই, আমার আত্মা নয়; এভাবে যথাযতভাবে সম্যক প্রজ্ঞায় দেখা উচিত। অতীত, অনাগত ও বর্তমান আধ্যাত্মিক বা বাহ্যিক বা স্থূল বা সূক্ষ্ম বা হীন বা উত্তম বা দূরে অথবা নিকটে যা কিছু সংজ্ঞা আছে, সেসব সংজ্ঞা আমার নয়, আমি নই, আমার আত্মা নয়; এভাবে যথাযতভাবে সম্যক প্রজ্ঞায় দেখা উচিত। অতীত, অনাগত ও বর্তমান আধ্যাত্মিক বা বাহ্যিক বা স্থূল বা সূক্ষ্ম বা হীন বা উত্তম বা দূরে অথবা নিকটে যা কিছু সংস্কার আছে, সেসব সংস্কার আমার নয়, আমি নই, আমার আত্মা নয়; এভাবে যথাযতভাবে সম্যক প্রজ্ঞায় দেখা উচিত। অতীত, অনাগত ও বর্তমান আধ্যাত্মিক বা বাহ্যিক বা স্থূল বা সূক্ষ্ম বা হীন বা উত্তম বা দূরে অথবা নিকটে যা কিছু বিজ্ঞান আছে, সেসব বিজ্ঞান আমার নয়, আমি নই, আমার আত্মা নয়; এভাবে যথাযতভাবে সম্যক প্রজ্ঞায় দেখা উচিত।’</p>
<p>“সুসিম, এরূপে দেখে শ্রুতবান আর্যশ্রাবক রূপের প্রতিও নির্বেদযুক্ত হয়, বেদনার প্রতিও নির্বেদযুক্ত হয়, সংজ্ঞার প্রতিও নির্বেদযুক্ত হয়, সংস্কারের প্রতিও নির্বেদযুক্ত হয় এবং বিজ্ঞানের প্রতিও নির্বেদযুক্ত হয়। নির্বেদযুক্ত হয়ে নিঃস্পৃহ (বা বিরাপ্রাপ্ত) হয়, বিরাগে বিমুক্ত হয়, বিমুক্তিতে ‘বিমুক্ত হয়েছি’ বলে জ্ঞান উদয় হয়। ‘জন্ম ক্ষীণ হয়েছে, ব্রহ্মচর্য পরিপূর্ণ হয়েছে, করণীয় কৃত হয়েছে, এ জন্মের পর আর কোনো পুনর্জন্ম নেই’ বলে যথাযথভাবে জানে।”</p>
<p>“সুসিম, ‘জন্মের কারণে জরা-মৃত্যু’ দেখ কি? ‘হ্যাঁ ভন্তে।’ ‘ভবের কারণে জন্ম’ দেখ কি? ‘হ্যাঁ ভন্তে।’ ‘উপাদানের কারণে ভব’ দেখ কি? ‘হ্যাঁ ভন্তে।’ ‘তৃষ্ণার কারণে উপাদান’ দেখ কি? ‘হ্যাঁ ভন্তে।’ ‘বেদনার কারণে তৃষ্ণা’ দেখ কি? ‘হ্যাঁ ভন্তে।’ ‘স্পর্শের কারণে বেদনা’ দেখ কি? ‘হ্যাঁ ভন্তে।’ ‘ষড়ায়তনের কারণে স্পর্শ’ দেখ কি? ‘হ্যাঁ ভন্তে।’ ‘নামরূপের কারণে ষড়ায়তন’ দেখ কি? ‘হ্যাঁ ভন্তে।’ ‘বিজ্ঞানের কারণে নামরূপ’ দেখ কি? ‘হ্যাঁ ভন্তে।’ ‘সংস্কারের কারণে বিজ্ঞান’ দেখ কি? ‘হ্যাঁ ভন্তে।’ ‘অবিদ্যার কারণে সংস্কার’ দেখ কি? ‘হ্যাঁ ভন্তে।’</p>
<p>“সুসিম, ‘জন্ম নিরোধে জরা-মৃত্যু নিরোধ’ দেখ কি? ‘হ্যাঁ ভন্তে।’ ‘ভব নিরোধে জন্ম নিরোধ’ দেখ কি? ‘হ্যাঁ ভন্তে।’ ‘উপাদান নিরোধে ভব নিরোধ’ দেখ কি? ‘হ্যাঁ ভন্তে।’ ‘তৃষ্ণা নিরোধে উপাদান নিরোধ’ দেখ কি? ‘হ্যাঁ ভন্তে।’ ‘বেদনা নিরোধে তৃষ্ণা নিরোধ’ দেখ কি? ‘হ্যাঁ ভন্তে।’ ‘স্পর্শ নিরোধে বেদনা নিরোধ’ দেখ কি? ‘হ্যাঁ ভন্তে।’ ‘ষড়ায়তন নিরোধে স্পর্শ নিরোধ’ দেখ কি? ‘হ্যাঁ ভন্তে।’ ‘নামরূপ নিরোধে ষড়ায়তন নিরোধ’ দেখ কি? ‘হ্যাঁ ভন্তে।’ ‘বিজ্ঞান নিরোধে নামরূপ নিরোধ’ দেখ কি? ‘হ্যাঁ ভন্তে।’ ‘সংস্কার নিরোধে বিজ্ঞান নিরোধ’ দেখ কি? ‘হ্যাঁ ভন্তে।’ ‘অবিদ্যা নিরোধে সংস্কার নিরোধ’ দেখ কি? ‘হ্যাঁ ভন্তে।’</p>
<p>‘সুসিম, তুমি কি এভাবে জেনে ও দেখে নানা প্রকার ঋদ্ধি আয়ত্ত করেছ, যথা : এক হয়ে বহু হও, বহু হয়ে এক হও; আবির্ভাব হও, তিরোভাব (অন্তর্ধান) হও; দেয়াল, প্রাকার বা প্রাচীর এবং পর্বতে আকাশের ন্যায় অসংলগ্নভাবে গমন কর; মাটিতেও জলের ন্যায় ভাস ও ডুব, মাটির ন্যায় জলে অনার্দ্রভাবে গমন কর; পক্ষীর ন্যায় আকাশে পর্যাঙ্কাবদ্ধ (বীরাসন) হয়ে ভ্রমণ কর; এরূপ মহাঋদ্ধিসম্পন্ন ও মহানুভবসম্পন্ন চন্দ্র-সূর্যকে হস্ত দ্বারা স্পর্শ ও পরিমর্দন কর এবং যতদূর ব্রহ্মলোক রয়েছে ততদূর আপন কায়ে বশীভূত কর?’ ‘ভন্তে, না।’</p>
<p>‘সুসিম, তুমি কি এভাবে জেনে ও দেখে বিশুদ্ধ, অমানুষিক, দিব্যকর্ণ দ্বারা দূরবর্তী ও নিকটস্থ দিব্য ও মনুষ্য উভয় শব্দ শুন?’ ‘ভন্তে, না।’</p>
<p>‘সুসিম, তুমি কি এভাবে জেনে ও দেখে নিজ চিত্ত দ্বারা অপরসত্ত্ব ও ব্যক্তিদের চিত্ত স্বচিত্তে পরীক্ষা করে জান-সরাগ-চিত্তকে (কাম লালসাপূর্ণ চিত্ত) সরাগ-চিত্ত হিসেবে জান… বিমুক্তচিত্তকে বিমুক্তচিত্তরূপে জান এবং অবিমুক্তচিত্তকে অবিমুক্তচিত্তরূপে জান?’ ‘ভন্তে, না।’</p>
<p>‘সুসিম, তুমি কি এভাবে জেনে ও দেখে বহুবিধ পূর্বনিবাসঅনুস্মরণ কর, যেমন : এক জন্ম… এভাবে আকার ও বর্ণনাসহ বহুবিধ পূর্বনিবাসঅনুস্মরণ কর?’ ‘ভন্তে, না।’</p>
<p>‘সুসিম, তুমি কি এভাবে জেনে ও দেখে বিশুদ্ধ, লোকাতীত দিব্যচক্ষুর দ্বারা সত্ত্বদের চ্যুতির সময় ও জন্মগ্রহণের সময় দেখতে পাও… কর্মানুরূপে উৎপন্ন (যথাকম্মূপগে) সত্ত্বদের জান?’ ‘ভন্তে, না।’</p>
<p>‘সুসিম, তুমি কি এভাবে জেনে ও দেখে রূপগুলো (রূপা-ব্রহ্মলোক) অতিক্রম করে যেসব শান্ত অরূপ বিমোক্ষ আছে, সেসব কায় দ্বারা (নাম-কায়ে) স্পর্শ করে অবস্থান কর?’ ‘ভন্তে, না।’</p>
<p>‘সুসিম, এখানে তুমি এখন অর্হত্ত্ব ব্যাখ্যা করলে, অথচ এই ধর্মগুলো তোমার আয়ত্ত হয়নি। এটা কী রকম?’</p>
<p>অনন্তর আয়ুষ্মান সুসিম ভগবানের পাদমূলে মস্তক অবনত করে ভগবানকে এরূপ বললেন, ‘ভন্তে, মূর্খতাবশত, অজ্ঞানতাবশত ও অকুশলবশত আমার অপরাধ হয়েছে; আমি যে এরূপ সুব্যাখ্যাত ধর্ম-বিনয়ে ধর্মচোর হয়ে প্রব্রজিত হয়েছি। ভগবান, ভবিষ্যৎ সংযমের জন্য আমার এই অপরাধ ক্ষমা করুন।’</p>
<p>“সুসিম, নিশ্চয়ই তুমি মূর্খতাবশত, অজ্ঞানতাবশত ও অকুশলবশত আমার অপরাধ করেছ এবং এরূপ সুব্যাখ্যাত ধর্ম-বিনয়ে ধর্মচোর হয়ে প্রব্রজিত হয়েছ। সুসিম, যেমন অপরাধকারী চোরকে ধরে রাজার কাছে নিয়ে গিয়ে বলে, ‘দেব, এই ব্যক্তি অপরাধী চোর, তাকে যা ইচ্ছা দণ্ড বিধান করুন।’ তখন রাজা এরূপ বলেন, ‘যাও, এই ব্যক্তিকে দৃঢ় দড়ি দিয়ে পেছনে দুটি হাত দৃঢ়ভাবে বেঁধে, ক্ষুর দ্বারা মস্তক মুণ্ডিত করে, কঠোর স্বরে, ভেরী (ছোটো ঢোল) বাজিয়ে রাস্তা থেকে রাস্তায়, মোড় (চৌরাস্তার সংযোগস্থল) থেকে মোড়ে নিয়ে নিয়ে দক্ষিণ দ্বার দিয়ে বের করে নগরের দক্ষিণ দিকে মস্তক ছেদন কর। সুসিম, তা তুমি কী মনে কর, সেই ব্যক্তি কি সেই কারণে দুঃখ ও দৌর্মনস্য অনুভব করে না?’ ‘হ্যাঁ ভন্তে।’</p>
<p>‘সুসিম, সেই ব্যক্তি সেই কারণে যা দুঃখ ও দৌর্মনস্য অনুভব করে, তার চেয়েও অধিকতর দুঃখবিপাক ও কটুতর বিপাক হয় এরূপ সুব্যাখ্যাত ধর্ম-বিনয়ে ধর্মচোর হয়ে প্রব্রজ্যা গ্রহণে, কারণ তা বিনিপাতের দিকে সংবর্তন করে। সুসিম, যেহেতু তুমি অপরাধকে অপরাধরূপে দেখে ধর্মানুসারে প্রতিকার করছ, তাই আমরা তোমার অপরাধ ক্ষমা করছি। যে ব্যক্তি অপরাধকে অপরাধরূপে দেখে ধর্মানুনারে প্রতিকার করে এবং ভবিষ্যতে সংযত হয়, এটা আর্য-বিনয়ে উন্নতি।’ দশম সূত্র।</p>
<p class='endvagga'>মহাবর্গ সপ্তম সমাপ্ত।</p>
<p class='uddana-intro'>স্মারক-গাথা :</p>
<p class='uddana'>দুই অশ্রুতবান ব্যক্ত, পুত্রমাংস উপমা সূত্র,<br>
অত্থিরাগ, নগর, পর্যবেক্ষণ, নলখাগড়াগুচ্ছ;<br>
কোশম্বী, উপযন্তি ও দশমে সুসিম সূত্র উক্ত।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
