<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn12.10' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>নিদান-সংযুক্তনিদান-সংযুক্ত</li>
<li class='vagga'>বুদ্ধ-বর্গ</li>
</ul>
<h1>১২.১০. গৌতম সূত্র</h1>
</header>
<p>“হে ভিক্ষুগণ, সম্বোধি লাভের পূর্বে অনভিসম্বুদ্ধ বোধিসত্ত্ব থাকা অবস্থায় আমার এরূপ চিন্তা উৎপন্ন হয় : ‘এই জগৎ আবির্ভূত হয়, জরাগ্রস্ত হয়, মৃত্যু (বা ধ্বংস) হয়, চ্যুত হয় এবং উৎপন্ন হয়, তাই শুধু দুঃখ প্রাপ্ত হয়। অথচ জগৎ এই দুঃখ ও জরা-মরণের নিঃসরণ জানে না। দুঃখ ও জরা-মরণ হতে কখন মুক্তি পাবে?’</p>
<p>ভিক্ষুগণ, তারপর আমার এরূপ মনে হলো : ‘কী বিদ্যমান থাকলে জরা-মৃত্যু হয়? কিসের প্রত্যয়ে জরা-মৃত্যু সংঘটিত হয়?’ তখন আমার যথার্থ মনোযোগে প্রজ্ঞার সাথে অভিসময় উৎপন্ন হলো : ‘জন্ম বিদ্যমান থাকলে জরা-মৃত্যু হয়, জন্মের কারণেই জরা-মৃত্যু সংঘটিত হয়।’</p>
<p>ভিক্ষুগণ, অনন্তর আমার এরূপ মনে হলো : ‘কী বিদ্যমান থাকলে জন্ম হয়? কিসের প্রত্যয়ে জন্ম হয়?’… ভব… উপাদান… তৃষ্ণা… বেদনা… স্পর্শ… ষড়ায়তন… নামরূপ… বিজ্ঞান… ভিক্ষুগণ, এরপর আমার এরূপ মনে হলো : ‘কী বিদ্যমান থাকলে সংস্কার হয়? কিসের প্রত্যয়ে সংস্কার হয়?’ তখন আমার যথার্থ মনোযোগে প্রজ্ঞার সাথে অভিসময় উৎপন্ন হলো : ‘অবিদ্যা বিদ্যমান থাকলে সংস্কার হয়, অবিদ্যার কারণেই সংস্কার হয়।’</p>
<p>এরূপেই অবিদ্যার প্রত্যয়ে সংস্কার, সংস্কারের প্রত্যয়ে বিজ্ঞান… এভাবে সমস্ত দুঃখস্কন্ধের উৎপত্তি হয়। হে ভিক্ষুগণ, ‘সমুদয়, সমুদয়’ বলে আমার পূর্বে অশ্রুত ধর্মগুলোতে (জ্ঞান)চক্ষু উৎপন্ন হয়েছিল, জ্ঞান উৎপন্ন হয়েছিল, প্রজ্ঞা উৎপন্ন হয়েছিল, বিদ্যা উৎপন্ন হয়েছিল, আলোক উৎপন্ন হয়েছিল।</p>
<p>ভিক্ষুগণ, অতঃপর আমার এরূপ মনে হলো : ‘কী বিদ্যমান না থাকলে জরা-মরণ হয় না? কিসের নিরোধ হলে জরা-মরণের নিরোধ হয়?’ তখন আমার যথার্থ মনোযোগে প্রজ্ঞার সাথে অভিসময় উৎপন্ন হলো : ‘জন্ম না থাকলে জরা-মৃত্যু হয় না, জন্ম নিরোধ হলেই জরা-মৃত্যু নিরোধ হয়।’</p>
<p>ভিক্ষুগণ, অনন্তর আমার এরূপ মনে হলো : ‘কী বিদ্যমান না থাকলে জন্ম হয় না? কিসের নিরোধ হলে জন্ম নিরোধ হয়?’… ভব… উপাদান… তৃষ্ণা… বেদনা… স্পর্শ… ষড়ায়তন… নামরূপ… বিজ্ঞান… ভিক্ষুগণ, এরপর আমার এরূপ মনে হলো : ‘কী বিদ্যমান না থাকলে সংস্কার হয় না? কিসের নিরোধ হলে সংস্কার নিরোধ হয়?’ তখন আমার যথার্থ মনোযোগে প্রজ্ঞার সাথে অভিসময় উৎপন্ন হলো : ‘অবিদ্যা বিদ্যমান না থাকলে সংস্কার হয় না, অবিদ্যা নিরোধ হলেই সংস্কার নিরোধ হয়।’</p>
<p>এরূপেই অবিদ্যার নিরোধ হলে সংস্কার নিরোধ হয়, সংস্কারের নিরোধে বিজ্ঞান নিরোধ হয়, … এভাবে সমস্ত দুঃখস্কন্ধের নিরোধ হয়। হে ভিক্ষুগণ, ‘নিরোধ, নিরোধ’ বলে আমার পূর্বে অশ্রুত ধর্মগুলোতে (জ্ঞান) চক্ষু উৎপন্ন হয়েছে, জ্ঞান উৎপন্ন হয়েছে, প্রজ্ঞা উৎপন্ন হয়েছে, বিদ্যা উৎপন্ন হয়েছে, আলোক উৎপন্ন হয়েছে।” দশম সূত্র।</p>
<p class='endvagga'>বুদ্ধবর্গ প্রথম সমাপ্ত।</p>
<p class='uddana-intro'>স্মারক-গাথা :</p>
<p class='uddana'>প্রতীত্যসমুৎপাদ, বিভঙ্গ, প্রতিপদা, বিপস্সী আর সিখী;<br>
বেস্সভূ, ককুসন্ধ, কোণাগমন, কাশ্যপ, গৌতম মহাশাক্যমুনি।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
