<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn12.63' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>নিদান-সংযুক্তনিদান-সংযুক্ত</li>
<li class='vagga'>মহাবর্গ</li>
</ul>
<h1>১২.৬৩. পুত্রমাংস উপমা সূত্র</h1>
</header>
<p>ভগবান শ্রাবস্তীর জেতবনে অবস্থান করছিলেন… ‘হে ভিক্ষুগণ, জন্মগ্রহণকারী প্রাণী বা সত্ত্বগণের স্থিতির জন্য, অনুগ্রহের জন্য আহার চার প্রকার। চার প্রকার কী কী? স্থূল বা সূক্ষ্ম কবলীকৃত আহার, স্পর্শ আহার, মনোচেতনা আহার ও বিজ্ঞান আহার। ভিক্ষুগণ, জন্মগ্রহণকারী প্রাণী বা সত্ত্বগণের স্থিতির জন্য, অনুগ্রহের জন্য এই আহার চার প্রকার।’</p>
<p>“ভিক্ষুগণ, কবলীকৃত আহার কিভাবে দেখা উচিত? যেমন স্বামী-স্ত্রী সামান্য সম্বল নিয়ে কান্তার (কষ্টে গমনীয় রাস্তা) পথগামী হয়। প্রিয় ও মনোজ্ঞ একমাত্র পুত্র তাদের সাথে থাকে। অনন্তর কান্তারগামী দুই স্বামী-স্ত্রীর সামান্য সম্বল ফুরিয়ে যায়। কিন্তু অনতিক্রান্ত কান্তার পথ অবশিষ্ট থাকে। তখন তাদের এরূপ চিন্তা উদয় হয় : ‘আমাদের যা সামান্য সম্বল ছিল তা ফুরিয়ে গেছে। কিন্তু এখনও অনতিক্রান্ত কান্তার পথ বাকি আছে। এখন আমরা এই প্রিয় ও মনোজ্ঞ একমাত্র পুত্রকে হত্যাপূর্বক (মাংস) শুষ্ক (বল্লূরং) করে ও শিকে (সোণ্ডিকং) গেঁথে পুত্রমাংস খেতে খেতে অবশিষ্ট কান্তার পথ অতিক্রম করবো, এক সাথে তিন জন বিনষ্ট হবো না।’ অনন্তর তারা দুই স্বামী-স্ত্রী সেই একমাত্র প্রিয় ও মনোজ্ঞ পুত্রকে হত্যাপূর্বক (মাংস) শুষ্ক (বল্লূরং) করে ও শিকে (সোণ্ডিকং) গেঁথে পুত্রমাংস খেতে খেতে অবশিষ্ট কান্তার পথ উত্তীর্ণ হতে থাকে। তারা পুত্রমাংস খেতে খেতে বুক চাপড়িয়ে বলে, ‘আমাদের একমাত্র পুত্র কোথায়, আমাদের একমাত্র পুত্র কোথায়।’”</p>
<p>‘ভিক্ষুগণ, তা তোমরা কী মনে কর, তারা কি ক্রীড়ার জন্য আহার করে, মাদকতার জন্য আহার করে, মণ্ডনের জন্য আহার করে নাকি বিভূষণের জন্য আহার করে?’ ‘না ভন্তে, সেরূপ নয়।’ ‘ভিক্ষুগণ, তাহলে কি তারা কান্তার পথ অতিক্রমের জন্য আহার করে না? ‘হ্যাঁ ভন্তে।’ ভিক্ষুগণ, ঠিক এভাবেই ‘কবলীকৃত আহার দেখা উচিত’ বলে আমি বলি। কবলীকৃত আহার পরিজ্ঞাত হলে পঞ্চকামগুণযুক্ত আসক্তি পরিজ্ঞাত হয়। পঞ্চকামগুণযুক্ত আসক্তি পরিজ্ঞাত হলে সেই সংযোজন আর থাকে না যেই সংযোজনে সংযুক্ত হয়ে আর্যশ্রাবক পুনর্বার ইহলোকে আগমন করতে পারে।</p>
<p>“ভিক্ষুগণ, স্পর্শ আহার কিভাবে দ্রষ্টব্য? যেমন চর্মহীন গাভী যখন দেয়াল (বা বেড়া) আশ্রয়ে দাঁড়ায়, তখন দেয়ালাশ্রিত (মাকড়সা, টিকটিকি, ইঁদুর ইত্যাদি) প্রাণীগুলো তাকে ভক্ষণ করতে থাকে। যখন গাছের আশ্রয়ে দাঁড়ায়, তখন গাছে আশ্রিত (গুটিপোকাদি) প্রাণীগুলো তাকে ভক্ষণ করতে থাকে। যখন জলের আশ্রয়ে দাঁড়ায়, তখন জলাশ্রিত (মাছ, কুমির ইত্যাদি) প্রাণীগুলো তাকে ভক্ষণ করতে থাকে। যখন শূন্যস্থানের আশ্রয়ে দাঁড়ায়, তখন শূন্যাশ্রিত (ডাঁশ, মশা, কাক, শ্যেনপাখি ইত্যাদি) প্রাণীগুলো তাকে ভক্ষণ করতে থাকে। সেই চর্মহীন গাভী যেই যেই আশ্রয়ে দাঁড়ায়, তথায় আশ্রিত প্রাণীগুলো তাকে ভক্ষণ করতে থাকে। ভিক্ষুগণ, ঠিক এভাবেই ‘স্পর্শ আহার দেখা উচিত’ বলে আমি বলি। স্পর্শ আহার পরিজ্ঞাত হলে তিন প্রকার বেদনা পরিজ্ঞাত হয়। তিন প্রকার বেদনা পরিজ্ঞাত হলে আর্যশ্রাবকের অতিরিক্ত কর্তব্য কিছুই থাকে না বলে আমি বলি।”</p>
<p>‘ভিক্ষুগণ, মনোচেতনা আহার কিভাবে দেখা উচিত? যেমন শিখাহীন, ধূমহীন জ্বলন্ত অঙ্গারপূর্ণ গভীর (মানুষের উচ্চতা হতে অধিক উচ্চ) অঙ্গারকূপ। অতঃপর জীবনকামী, অমরণেচ্ছু, সুখকামী ও দুঃখবিরোধী লোক সেখানে আগমন করে। দুই বলবান পুরুষ তার বাহু ধরে তাকে অঙ্গারকূপের দিকে টানতে থাকে। তখন সেই ব্যক্তির চেতনা, প্রার্থনা ও আকাঙ্ক্ষা বহুদূরে থাকে। তা কী কারণে? সেই ব্যক্তির এরূপ মনে হয় : ‘আমি যদি এই অঙ্গারকূপের মধ্যে পড়ি, তাহলে আমি মরে যাব অথবা মৃত্যুসম দুঃখ ভোগ করব।’ ভিক্ষুগণ, ঠিক এভাবেই ‘মনোচেতনা আহার দেখা উচিত’ বলে আমি বলি। মনোচেতনা আহার পরিজ্ঞাত হলে তিন প্রকার তৃষ্ণা পরিজ্ঞাত হয়। তিন প্রকার তৃষ্ণা পরিজ্ঞাত হলে আর্যশ্রাবকের অতিরিক্ত কর্তব্য কিছুই থাকে না বলে আমি বলি।”</p>
<p>“ভিক্ষুগণ, বিজ্ঞান আহার কিভাবে দেখা উচিত? যেমন অপরাধী চোরকে ধরে রাজাকে দেখায়, ‘দেব, এই ব্যক্তি অপরাধী চোর, একে যা ইচ্ছা দণ্ড বিধান করুন।’ তখন রাজা এরূপ বলেন, ‘যাও, এই ব্যক্তিকে পূর্বাহ্ন সময়ে একশত শেলাঘাতে হত্যা কর।’ তখন তাকে পূর্বাহ্ন সময়ে একশত শেলাঘাতে হত্যা করা হয়। মধ্যাহ্ন সময়ে রাজা এরূপ বলেন, ‘ওহে, সেই ব্যক্তিটির এখন কী অবস্থা?’ ‘দেব, সে এখনও বেঁচে আছে।’ তখন রাজা এরূপ বলেন, ‘যাও, সেই ব্যক্তিকে মধ্যাহ্ন সময়ে একশত শেলাঘাতে হত্যা কর।’ তখন তাকে মধ্যাহ্ন সময়ে একশত শেলাঘাতে হত্যা করা হয়। অনন্তর রাজা সায়াহ্ন সময়ে এরূপ বলেন, ‘ওহে, সেই ব্যক্তিটির অবস্থা এখন কেমন?’ ‘দেব, সে এখনও বেঁচে আছে।’ তখন রাজা এরূপ বলেন, ‘যাও, সেই ব্যক্তিকে সায়াহ্ন সময়ে একশত শেলাঘাতে হত্যা কর।’ তখন তাকে সায়াহ্ন সময়ে একশত শেলাঘাতে হত্যা করা হয়। ভিক্ষুগণ, তা তোমরা কী মনে কর, সেই ব্যক্তি কি এক দিনে তিনশত শেলাঘাতে হত্যার সময় উৎপন্ন দুঃখ-দৌর্মনস্য অনুভব করে না?’ ‘ভন্তে, একটি মাত্র শেলের আঘাতে হত্যার সময় উৎপন্ন দুঃখ-দৌর্মনস্য অনুভব হয়, আর তিনশত শেলাঘাতে হত্যার সময়ের কথাই বা কী!’ভিক্ষুগণ, ঠিক এভাবেই ‘বিজ্ঞার আহার দেখা উচিত’ বলে আমি বলি। বিজ্ঞান আহার পরিজ্ঞাত হলে নামরূপ পরিজ্ঞাত হয়। নামরূপ পরিজ্ঞাত হলে আর্যশ্রাবকের অতিরিক্ত কর্তব্য কিছুই থাকে না বলে আমি বলি।” তৃতীয় সূত্র।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
