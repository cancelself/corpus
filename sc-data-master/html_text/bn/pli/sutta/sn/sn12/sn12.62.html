<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn12.62' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>নিদান-সংযুক্তনিদান-সংযুক্ত</li>
<li class='vagga'>মহাবর্গ</li>
</ul>
<h1>১২.৬২. দ্বিতীয় অশ্রুতবান সূত্র</h1>
</header>
<p>ভগবান শ্রাবস্তীর জেতবনে অবস্থান করছিলেন… “হে ভিক্ষুগণ, অশ্রুতবান পৃথগ্‌জন এই চার মহাভৌতিক কায়ে বিরক্ত হতে পারে, নিরুৎসাহিত হতে পারে এবং (এজন্য) মুক্তির ইচ্ছা হতে পারে। তা কী কারণে? ভিক্ষুগণ, এই চার মহাভৌতিক কায়ের বৃদ্ধি, ক্ষয়, পুনর্জন্ম (আদান)ও নিক্ষেপ (বা ভেদ) দেখা যায়। তাই অশ্রুতবান পৃথগ্‌জন বিরক্ত হতে পারে, নিরুৎসাহিত হতে পারে এবং (এজন্য) মুক্তির ইচ্ছা হতে পারে। ভিক্ষুগণ, যাকে চিত্ত, মন ও বিজ্ঞান বলে বলা হয়, তার প্রতি অশ্রুতবান পৃথগ্‌জন বিরক্ত হতে পারে না, নিরুৎসাহিত হতে পারে না এবং (এজন্য) মুক্তির ইচ্ছাও করতে পারে না। তার কারণ কী? অশ্রুতবান পৃথগ্‌জনের ‘এটা আমার, এটা আমি, এটা আমার আত্মা’ বলে দীর্ঘকাল যাবৎ তৃষ্ণাগ্রস্ত, মমায়িত ও পরামৃষ্ট (মিথ্যাদৃষ্টি দ্বারা গৃহীত)। তাই অশ্রুতবান পৃথগ্‌জন বিরক্ত হতে পারে না, নিরুৎসাহিত হতে পারে না এবং (এজন্য) মুক্তির ইচ্ছাও করতে পারে না।”</p>
<p>‘ভিক্ষুগণ, অশ্রুতবান পৃথগ্‌জন বরং এই চার মহাভৌতিক কায়কেই নিজের বলে মনে করে, কিন্তু চিত্তকে নয়। তার কারণ কী? এই চার মহাভৌতিক কায়কে এক বছর, দুই বছর, তিন বছর, চার বছর, পাঁচ বছর, দশ বছর, বিশ বছর, ত্রিশ বছর, চল্লিশবছর, পঞ্চাশ বছর একশত বছর এবংকি আরও অধিককাল পর্যন্ত বেঁচে থাকতে (তিট্ঠমানো) দেখা যায়। ভিক্ষুগণ, যাকে চিত্ত, মন ও বিজ্ঞান বলে বলা হয়, তা দিনে ও রাতে অন্যটি উৎপন্ন হয়, অন্যটি নিরুদ্ধ হয়।’</p>
<p>“ভিক্ষুগণ, তথায় শ্রুতবান আর্যশ্রাবক প্রতীত্যসমুৎপাদের প্রতিই উত্তমরূপে মনোনিবেশ করেন, ‘এটি থাকলে এটি হয়, এটির উৎপত্তিতে এটি উৎপন্ন হয়; এটি না থাকলে এটি হয় না, এটির নিরোধে এটি নিরুদ্ধ হয়।’ ভিক্ষুগণ, সুখবেদনীয় স্পর্শের কারণে সুখবেদনা উৎপন্ন হয়। সেই সুখবেদনীয় স্পর্শের নিরোধে তৎজনিত যেই বেদনা, সুখবেদনীয় স্পর্শের কারণে উৎপন্ন সুখবেদনা তা নিরুদ্ধ ও উপশম হয়। দুঃখবেদনীয় স্পর্শের কারণে দুঃখবেদনা উৎপন্ন হয়। সেই দুঃখবেদনীয় স্পর্শের নিরোধে তৎজনিত যেই বেদনা, দুঃখবেদনীয় স্পর্শের কারণে উৎপন্ন দুঃখবেদনা তা নিরুদ্ধ ও উপশম হয়। অদুঃখ-অসুখবেদনীয় স্পর্শের কারণে অদুঃখ-অসুখবেদনা উৎপন্ন হয়। সেই অদুঃখ-অসুখবেদনীয় স্পর্শের নিরোধে তৎজনিত যেই বেদনা, অদুঃখ-অসুখবেদনীয় স্পর্শের কারণে উৎপন্ন অদুঃখ-অসুখবেদনা তা নিরুদ্ধ ও উপশম হয়।”</p>
<p>‘ভিক্ষুগণ, যেমন দুটি কাঠের সংঘর্ষণে উষ্মা উৎপন্ন হয়, তেজ সৃষ্টি হয়। সেই কাঠ দুটির পৃথক করার ফলে সংঘর্ষণে সৃষ্ট সেই উষ্মা নিরুদ্ধ হয়, উপশম হয়। ঠিক তেমনি সুখবেদনীয় স্পর্শের কারণে সুখবেদনা উৎপন্ন হয়। সেই সুখবেদনীয় স্পর্শের নিরোধে তৎজনিত যেই বেদনা, সুখবেদনীয় স্পর্শের কারণে উৎপন্ন সুখবেদনা তা নিরুদ্ধ ও উপশম হয়।… অদুঃখ-অসুখবেদনীয় স্পর্শের কারণে অদুঃখ-অসুখবেদনা উৎপন্ন হয়। সেই অদুঃখ-অসুখবেদনীয় স্পর্শের নিরোধে তৎজনিত যেই বেদনা, অদুঃখ-অসুখবেদনীয় স্পর্শের কারণে উৎপন্ন অদুঃখ-অসুখবেদনা তা নিরুদ্ধ ও উপশম হয়।’</p>
<p>“ভিক্ষুগণ, এভাবে দর্শন করে শ্রুতবান আর্যশ্রাবক রূপের প্রতিও বিরক্ত হয়, বেদনার প্রতিও বিরক্ত হয়, সংজ্ঞার প্রতিও বিরক্ত হয়, সংস্কারগুলোর প্রতিও বিরক্ত হয় এবং বিজ্ঞানের প্রতিও বিরক্ত হয়; বিরক্ত হয়ে নিরুৎসাহিত হয়, নিরুৎসাহিত হয়ে বিমুক্ত হয়, বিমুক্তিতে ‘বিমুক্ত’ বলে জ্ঞান হয়। ‘জন্ম ক্ষীণ হয়েছে, ব্রহ্মচর্য পরিপূর্ণ হয়েছে, করণীয় কৃত হয়েছে, এ জন্মের পর আর কোনো জন্ম নেই’ বলে যথাযথভাবে জানে।” দ্বিতীয় সূত্র।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
