<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn12.52' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>নিদান-সংযুক্তনিদান-সংযুক্ত</li>
<li class='vagga'>দুঃখ বর্গ</li>
</ul>
<h1>১২.৫২. উপাদান সূত্র</h1>
</header>
<p>ভগবান শ্রাবস্তীতে অবস্থান করছিলেন… ‘হে ভিক্ষুগণ, উপাদানীয় ধর্মগুলোতে আস্বাদানুদর্শী হয়ে অবস্থান করলে তৃষ্ণা বৃদ্ধি হয়। তৃষ্ণার প্রত্যয়ে উপাদান, উপাদানের প্রত্যয়ে ভব, ভবের প্রত্যয়ে জন্ম, জন্মের প্রত্যয়ে জরা-মৃত্যু, শোক-পরিদেবন-দুঃখ-দৌর্মনস্য-উপায়াস উৎপন্ন হয়। এভাবে সমস্ত দুঃখস্কন্ধের সমুদয় হয়।</p>
<p>ভিক্ষুগণ, যেমন দশ কাষ্ঠবাহনের বা বিশ কাষ্ঠবাহনের বা ত্রিশ কাষ্ঠবাহনের অথবা চল্লিশকাষ্ঠবাহনের বিরাটাকার অগ্নিস্কন্ধ প্রজ্জ্বলন করা হয়; তদুপরি পুরুষ সময়ে সময়ে তাতে শুষ্ক তৃণ, শুষ্ক গোময় ও শুষ্ক কাষ্ঠাদি নিক্ষেপ করে। ভিক্ষুগণ, এভাবে সেই মহাঅগ্নিস্কন্ধ আহার ও উপাদান লাভ করে দীর্ঘকাল জ্বলতে থাকে। ঠিক তদ্রুপভাবে উপাদানীয় ধর্মগুলোতে আস্বাদানুদর্শী হয়ে অবস্থান করলে তৃষ্ণা বৃদ্ধি হয়। তৃষ্ণার প্রত্যয়ে উপাদান… এভাবে সমস্ত দুঃখস্কন্ধের সমুদয় হয়।</p>
<p>ভিক্ষুগণ, উপাদানীয় ধর্মগুলোতে আদীনবানুদর্শী হয়ে অবস্থান করলে তৃষ্ণা নিরুদ্ধ হয়। তৃষ্ণানিরোধে উপাদাননিরোধ হয়, উপাদাননিরোধে ভবনিরোধ হয়, ভবনিরোধে জন্মনিরোধ হয়, জন্মনিরোধে জরা-মৃত্যু, শোক-পরিদেবন-দুঃখ-দৌর্মনস্য-উপায়াস নিরুদ্ধ হয়। এভাবে সমস্ত দুঃখস্কন্ধের নিরোধ হয়।</p>
<p>ভিক্ষুগণ, যেমন দশ কাষ্ঠবাহনের বা বিশ কাষ্ঠবাহনের বা ত্রিশ কাষ্ঠবাহনের অথবা চল্লিশকাষ্ঠবাহনের বিরাটাকার অগ্নিস্কন্ধ প্রজ্জ্বলন করা হয়; তাতে পুরুষ সময়ে সময়ে শুষ্ক তৃণ, শুষ্ক গোময় ও শুষ্ক কাষ্ঠাদি নিক্ষেপ করে না। ভিক্ষুগণ, এভাবে সেই মহাঅগ্নিস্কন্ধ পূর্বের উপাদানের ক্ষয়ে এবং অন্যকোনো আহার না পেয়ে অনাহারে নির্বাপিত হয়। ঠিক তদ্রুপভাবে উপাদানীয় ধর্মগুলোতে আদীনবানুদর্শী হয়ে অবস্থান করলে তৃষ্ণা নিরুদ্ধ হয়; তৃষ্ণানিরোধে উপাদাননিরোধ হয়… এভাবে সমস্ত দুঃখস্কন্ধের নিরোধ হয়।’ দ্বিতীয় সূত্র।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
