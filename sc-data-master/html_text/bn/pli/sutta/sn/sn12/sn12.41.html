<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn12.41' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>নিদান-সংযুক্তনিদান-সংযুক্ত</li>
<li class='vagga'>গৃহপতি বর্গ</li>
</ul>
<h1>১২.৪১. পঞ্চ বৈরিতা-ভয় সূত্র</h1>
</header>
<p>ভগবান শ্রাবস্তীতে অবস্থান করছিলেন। অতঃপর অনাথপিণ্ডিক গৃহপতি ভগবানের কাছে উপস্থিত হয়ে ভগবানকে অভিবাদনপূর্বক একান্তে উপবেশন করলেন। একান্তে উপবিষ্ট অনাথপিণ্ডিক গৃহপতি ভগবানকে বললেন :</p>
<p>“হে গৃহপতি, যখন আর্যশ্রাবকের পঞ্চ ভয়-বৈরিতা উপশম হয়, চারটি স্রোতাপত্তি অঙ্গে সমন্নাগত হয়, আর্যনীতি প্রজ্ঞা দ্বারা সুদৃষ্ট ও উত্তমরূপে প্রতিবিদ্ধ (বা উপলব্ধ) হয়, তখন সে ইচ্ছা করলে নিজেই নিজেকে বলতে পারে, ‘আমার নিরয় ক্ষীণ হয়েছে, তির্যকযোনি ক্ষীণ হয়েছে, প্রেতবিষয় ক্ষীণ হয়েছে, অপায়-দুর্গতি-বিনিপাত ক্ষীণ হয়েছে; আমি স্রোতাপন্ন, অবিনিপাতধর্মী, নিয়ত সম্বোধিপরায়ণ।’</p>
<p>কোন পঞ্চ ভয়-বৈরিতা উপশম হয়? গৃহপতি, যেই প্রাণিহত্যাকারী প্রাণিহত্যার কারণে ইহজীবনে ভয়-বৈরিতার জন্ম দেয়, পরলোকে ভয়-বৈরিতার জন্ম দেয়, চৈতসিক দুঃখ, দৌর্মনস্য অনুভব করে; প্রাণিহত্যা হতে প্রতিবিরত ব্যক্তির এরূপ ভয়-বৈরিতার উপশম হয়।</p>
<p>গৃহপতি, যেই চুরিকর্মকারী চুরিকর্মের কারণে ইহজীবনে ভয়-বৈরিতার জন্ম দেয়, পরলোকে ভয়-বৈরিতার জন্ম দেয়, চৈতসিক দুঃখ, দৌর্মনস্য অনুভব করে; চুরিকর্ম হতে প্রতিবিরত ব্যক্তির এরূপ ভয়-বৈরিতার উপশম হয়।</p>
<p>গৃহপতি, যেই মিথ্যাকামাচারকারী মিথ্যাকামাচারের কারণে ইহজীবনে ভয়-বৈরিতার জন্ম দেয়, পরলোকে ভয়-বৈরিতার জন্ম দেয়, চৈতসিক দুঃখ, দৌর্মনস্য অনুভব করে; মিথ্যাকামাচার হতে প্রতিবিরত ব্যক্তির এরূপ ভয়-বৈরিতার উপশম হয়।</p>
<p>গৃহপতি, যেই মিথ্যা ভাষণকারী মিথ্যা কথা বলার কারণে ইহজীবনে ভয়-বৈরিতার জন্ম দেয়, পরলোকে ভয়-বৈরিতার জন্ম দেয়, চৈতসিক দুঃখ, দৌর্মনস্য অনুভব করে; মিথ্যাভাষণ হতে প্রতিবিরত ব্যক্তির এরূপ ভয়-বৈরিতার উপশম হয়।</p>
<p>গৃহপতি, যেই সুরাজাতীয় মাদকদ্রব্য সেবনকারী সুরাজাতীয় মাদকদ্রব্য সেবনের কারণে ইহজীবনে ভয়-বৈরিতার জন্ম দেয়, পরলোকে ভয়-বৈরিতার জন্ম দেয়, চৈতসিক দুঃখ, দৌর্মনস্য অনুভব করে; সুরাজাতীয় মাদকদ্রব্য সেবন হতে প্রতিবিরত ব্যক্তির এরূপ ভয়-বৈরিতার উপশম হয়। এই পাঁচ প্রকার ভয়-বৈরিতার উপশম হয়।</p>
<p>কোন চার প্রকার স্রোতাপত্তি অঙ্গে সমন্নাগত হয়? গৃহপতি, এ জগতে আর্যশ্রাবক বুদ্ধের প্রতি অবিচল প্রসাদসম্পন্ন হয় : ‘ইনি সেই ভগবান, অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, অনুত্তর পুরুষদমনকারী সারথি, দেব-মানবের শাস্তা, বুদ্ধ ভগবান।’</p>
<p>ধর্মের প্রতি অবিচল প্রসাদসম্পন্ন হয় : ‘ভগবানের ধর্ম সুব্যাখ্যাত, সন্দৃষ্টিক, অকালিক, এসে দেখার যোগ্য, নির্বাণে উপনয়নকারী, এবং বিজ্ঞজন কর্তৃক জ্ঞাতব্য।’</p>
<p>সংঘের প্রতিও অবিচল প্রসাদসম্পন্ন হয় : ‘ভগবানের শ্রাবকসংঘ সুপথে প্রতিপন্ন, ঋজুপথে প্রতিপন্ন, ন্যায় বা নির্বাণপথে প্রতিপন্ন, সমীচিনপথে প্রতিপন্ন, ভগবানের শ্রাবকসংঘ যুগ্ম হিসেবে চারি যুগ্ম এবং পুদ্গল হিসেবে অষ্ট আর্যপুদ্গল, ভগবানের এই শ্রাবকসংঘ চারি প্রত্যয় দান-আহুতি লাভের যোগ্য, আতিথেয়তা লাভের যোগ্য, দক্ষিণারযোগ্য, অঞ্জলিকরণীয় এবং জগতের অনুত্তর পুণ্যক্ষেত্র।’</p>
<p>সে আর্যপ্রশংসিত অখণ্ড, নিশ্চিদ্র, নিখুঁত, নিষ্কলঙ্ক, বিমুক্তিতে উপনীতকারী, বিজ্ঞকর্তৃক প্রশংসিত, অদূষিত এবং সমাধি লাভে সহায়ক শীলে বিভূষিত হয়।’ এই চারটি স্রোতাপত্তি অঙ্গে সমন্নাগত (বা সমৃদ্ধ) হয়।</p>
<p>কোন আর্যনীতি প্রজ্ঞা দ্বারা সুদৃষ্ট ও উত্তমরূপে প্রতিবিদ্ধ (বা উপলব্ধ) হয়? গৃহপতি, এ জগতে আর্যশ্রাবক প্রতীত্যসমুৎপাদ-নীতিতে উত্তমরূপে মনোযোগ দেয়, ‘এটি থাকলে এটি হয়, এটি না থাকলে এটি হয় না; এটির উৎপত্তিতে এটি উৎপন্ন হয়, এটির নিরোধে এটি নিরুদ্ধ হয়। যেমন : অবিদ্যার প্রত্যয়ে সংস্কার, সংস্কারের প্রত্যয়ে বিজ্ঞান… এভাবে সমস্ত দুঃখস্কন্ধের সমুদয় হয়। অবিদ্যার সম্পূর্ণরূপে বিরাগ-নিরোধ হলে সংস্কার নিরোধ হয়, সংস্কারনিরোধে বিজ্ঞান নিরোধ হয়… এভাবে সমস্ত দুঃখস্কন্ধের নিরোধ হয়। এই আর্যনীতি প্রজ্ঞা দ্বারা সুদৃষ্ট ও উত্তমরূপে প্রতিবিদ্ধ হয়।</p>
<p>গৃহপতি, যখন আর্যশ্রাবকের এই পঞ্চ ভয়-বৈরিতা উপশম হয়, চারটি স্রোতাপত্তি অঙ্গে সমন্নাগত হয়, আর্যনীতি প্রজ্ঞা দ্বারা সুদৃষ্ট ও উত্তমরূপে প্রতিবিদ্ধ (বা উপলব্ধ) হয়, তখন সে ইচ্ছা করলে নিজেই নিজেকে বলতে পারে, ‘আমার নিরয় ক্ষীণ হয়েছে, তির্যকযোনি ক্ষীণ হয়েছে, প্রেতবিষয় ক্ষীণ হয়েছে, অপায়-দুর্গতি-বিনিপাত ক্ষীণ হয়েছে; আমি স্রোতাপন্ন, অবিনিপাতধর্মী, নিয়ত সম্বোধিপরায়ণ।’” প্রথম সূত্র।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
