<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn12.2' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>নিদান-সংযুক্তনিদান-সংযুক্ত</li>
<li class='vagga'>বুদ্ধ-বর্গ</li>
</ul>
<h1>১২.২. বিভঙ্গ সূত্র</h1>
</header>
<p>একসময় ভগবান শ্রাবস্তীতে অবস্থান করছিলেন অনাথপিণ্ডিক নির্মিত জেতবন বিহারে… ‘হে ভিক্ষুগণ, আমি তোমাদের প্রতীত্যসমুৎপাদ দেশনা করব, বিভাজন করব। তোমরা তা শোন, উত্তমরূপে মনোযোগ দাও, আমি ভাষণ করছি।’ ‘ভন্তে, তা-ই হোক’ বলে সেই ভিক্ষুগণ ভগবানকে প্রতিশ্রুতি দিলেন। তখন ভগবান বললেন :</p>
<p>‘হে ভিক্ষুগণ, প্রতীত্যসমুৎপাদ কী? অবিদ্যার প্রত্যয়ে সংস্কার, সংস্কারের প্রত্যয়ে বিজ্ঞান, বিজ্ঞানের প্রত্যয়ে নামরূপ, নামরূপের প্রত্যয়ে ষড়ায়তন, ষড়ায়তনের প্রত্যয়ে স্পর্শ, স্পর্শের প্রত্যয়ে বেদনা, বেদনার প্রত্যয়ে তৃষ্ণা, তৃষ্ণার প্রত্যয়ে উপাদান, উপাদানের প্রত্যয়ে ভব, ভবের প্রত্যয়ে জন্ম, জন্মের প্রত্যয়ে জরা-মরণ, জরা-মরণের প্রত্যয়ে শোক-পরিদেবন-দুঃখ-দৌর্মনস্য-উপায়াস (বা নৈরাশ্য) উৎপন্ন হয়। এভাবে সমস্ত দুঃখস্কন্ধের উৎপত্তি হয়।</p>
<p>ভিক্ষুগণ, জরা-মরণ কী? ভিন্ন ভিন্ন সত্ত্বগণের ভিন্ন ভিন্ন দেহে যে জরা, জীর্ণতা, দন্তহীনতা, পক্বকেশতা, লোলচর্মতা, আয়ুহীনতা এবং ইন্দ্রিয়গুলোর পরিপক্বতা (কার্যক্ষমতা হ্রাস), একেই জরা বলে। সত্ত্বগণের ভিন্ন ভিন্ন সত্ত্বাবস্থা (বা দেহ) থেকে যে চ্যুতি, পতন, ভেদ, অন্তর্ধান, মৃত্যু, মরণ, কালপ্রাপ্তি, পঞ্চস্কন্ধের ভেদ, কলেবর নিক্ষেপ বা দেহত্যাগ, একেই মরণ বলে। এরূপে এটি জরা, এটি মরণ। ভিক্ষুগণ, একেই জরা-মরণ বলে।</p>
<p>ভিক্ষুগণ, জন্ম কী? ভিন্ন ভিন্ন সত্ত্বগণের ভিন্ন ভিন্ন যোনিতে যে জন্ম, উৎপত্তি, আবির্ভাব, পুনর্জন্ম, পঞ্চস্কন্ধের প্রাদুর্ভাব ও আয়তনগুলোর প্রতিলাভ বা আকার ধারণ। ভিক্ষুগণ, একেই জন্ম বলে।</p>
<p>ভিক্ষুগণ, ভব কী? ভব তিন প্রকার : কামভব, রূপভব, অরূপভব। ভিক্ষুগণ, এগুলোকে ভব বলা হয়।</p>
<p>ভিক্ষুগণ, উপাদান কী? উপাদান চার প্রকার : কাম-উপাদান, দৃষ্টি-উপাদান, শীলব্রত-উপাদান, আত্মবাদ-উপাদান। ভিক্ষুগণ, এগুলোকে উপাদান বলে।</p>
<p>ভিক্ষুগণ, তৃষ্ণা কী? তৃষ্ণাকায় ছয় প্রকার : রূপতৃষ্ণা, শব্দতৃষ্ণা, গন্ধতৃষ্ণা, রসতৃষ্ণা, স্প্রষ্টব্যতৃষ্ণা, ধর্মতৃষ্ণা। ভিক্ষুগণ, একেই তৃষ্ণা বলে।</p>
<p>ভিক্ষুগণ, বেদনা কী? বেদনাকায় ছয় প্রকার : চক্ষুসংস্পর্শজ বেদনা, শ্রোত্রসংস্পর্শজ বেদনা, ঘ্রাণসংস্পর্শজ বেদনা, জিহ্বাসংস্পর্শজ বেদনা, কায়সংস্পর্শজ বেদনা, মনোসংস্পর্শজ বেদনা। ভিক্ষুগণ, একেই বেদনা বলে।</p>
<p>ভিক্ষুগণ, স্পর্শ কী? স্পর্শকায় ছয় প্রকার : চক্ষুসংস্পর্শ, শ্রোত্রসংস্পর্শ, ঘ্রাণসংস্পর্শ, জিহ্বাসংস্পর্শ, কায়সংস্পর্শ, মনোসংস্পর্শ। ভিক্ষুগণ, একেই স্পর্শ বলে।</p>
<p>ভিক্ষুগণ, ষড়-আয়তন কী? চক্ষু-আয়তন, শ্রোত্র-আয়তন, ঘ্রাণ-আয়তন, জিহ্বা-আয়তন, কায়-আয়তন, মন-আয়তন। ভিক্ষুগণ, এগুলোকে ষড়-আয়তন বলে।</p>
<p>ভিক্ষুগণ, নামরূপ কী? বেদনা, সংজ্ঞা, চেতনা, স্পর্শ ও মনস্কারকে নাম বলে। চার মহাভূত ও চার মহাভূত হতে উৎপন্ন-রূপকে রূপ বলে। এরূপে এটা নাম, এটা রূপ। ভিক্ষুগণ, একেই নামরূপ বলে।</p>
<p>ভিক্ষুগণ, বিজ্ঞান কী? বিজ্ঞানকায় ছয় প্রকার : চক্ষুবিজ্ঞান, শ্রোত্রবিজ্ঞান, ঘ্রাণবিজ্ঞান, জিহ্বাবিজ্ঞান, কায়বিজ্ঞান, মনোবিজ্ঞান। ভিক্ষুগণ, এগুলোকে বিজ্ঞান বলে।</p>
<p>ভিক্ষুগণ, সংস্কার কী? সংস্কার তিন প্রকার : কায়সংস্কার, বাকসংস্কার, মনোসংস্কার। ভিক্ষুগণ, এগুলোকে সংস্কার বলে।</p>
<p>ভিক্ষুগণ, অবিদ্যা কী? যা দুঃখে অজ্ঞান, দুঃখ-সমুদয়ে অজ্ঞান, দুঃখনিরোধে অজ্ঞান, দুঃখনিরোধগামী প্রতিপদায় অজ্ঞান। ভিক্ষুগণ, একেই অবিদ্যা বলে।</p>
<p>ভিক্ষুগণ, এভাবে অবিদ্যার প্রত্যয়ে সংস্কার, সংস্কারের প্রত্যয়ে বিজ্ঞান, … এরূপে সমস্ত দুঃখস্কন্ধের উৎপত্তি হয়। অবিদ্যার সম্পূর্ণরূপে বিরাগ-নিরোধ হলে সংস্কার নিরোধ হয়, সংস্কার নিরোধে বিজ্ঞান নিরোধ, … এভাবে সমস্ত দুঃখস্করন্ধর নিরোধ হয়।’ দ্বিতীয় সূত্র।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
