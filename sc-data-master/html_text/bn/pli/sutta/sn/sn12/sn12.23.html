<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn12.23' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>নিদান-সংযুক্তনিদান-সংযুক্ত</li>
<li class='vagga'>দশবল বর্গ</li>
</ul>
<h1>১২.২৩. উপনিস (কারণ) সূত্র</h1>
</header>
<p>ভগবান শ্রাবস্তীতে অবস্থান করছিলেন… ‘হে ভিক্ষুগণ, আমি জানলে ও দেখলেই আসবগুলোকে ক্ষয় হয় বলি, না জানলে না দেখলে নয়। কী জানলে এবং কী দেখলে আসবগুলোর ক্ষয় হয়? এটা রূপ, এটা রূপের সমুদয়, এটা রূপের বিলয়; এটা বেদনা… এটা সংজ্ঞা… এটা সংস্কার… এটা বিজ্ঞান, এটা বিজ্ঞানের সমুদয়, এটা বিজ্ঞানের বিলয়। এভাবে জানলে ও দেখলে আসবগুলোর ক্ষয় হয়।</p>
<p>ভিক্ষুগণ, তার যে ক্ষয় সম্বন্ধে ক্ষয়জ্ঞান, তাকে আমি সহেতুক বলি, অহেতুক নয়। ক্ষয়জ্ঞানের হেতু কী? ‘বিমুক্তি’ বলে বলা উচিত। বিমুক্তিকেই আমি সহেতুক বলি, অহেতুক নয়। বিমুক্তির হেতু কী? ‘বিরাগ’ বলে বলা উচিত। বিরাগকেই আমি সহেতুক বলি, অহেতুক নয়। বিরাগের হেতু কী? ‘নির্বেদ’ বলে বলা উচিত। নির্বেদকেই আমি সহেতুক বলি, অহেতুক নয়। নির্বেদের হেতু কী? ‘যথাভূত জ্ঞানদর্শন’ বলে বলা উচিত। যথাভূত জ্ঞানদর্শনকেই আমি সহেতুক বলি, অহেতুক নয়। যথাভূত জ্ঞানদর্শনের হেতু কী? ‘সমাধি’ বলে বলা উচিত। সমাধিকেই আমি সহেতুক বলি, অহেতুক নয়।</p>
<p>ভিক্ষুগণ, সমাধির হেতু কী? ‘সুখ’ বলে বলা উচিত। সুখকেই আমি সহেতুক বলি, অহেতুক নয়। সুখের হেতু কী? ‘প্রশ্রদ্ধি’ বলে বলা উচিত। প্রশ্রদ্ধিকেই আমি সহেতুক বলি, অহেতুক নয়। প্রশ্রদ্ধির হেতু কী? ‘প্রীতি’ বলে বলা উচিত। প্রীতিকেই আমি সহেতুক বলি, অহেতুক নয়। প্রীতির হেতু কী? ‘আনন্দ (বা প্রমোদ্য)’ বলে বলা উচিত। আনন্দকেই আমি সহেতুক বলি, অহেতুক নয়। আনন্দের হেতু কী? ‘শ্রদ্ধা’ বলে বলা উচিত। শ্রদ্ধাকেই আমি সহেতুক বলি, অহেতুক নয়।</p>
<p>ভিক্ষুগণ, শ্রদ্ধার হেতু কী? ‘দুঃখ’ বলে বলা উচিত। দুঃখকেই আমি সহেতুক বলি, অহেতুক নয়। দুঃখের হেতু কী? ‘জন্ম’ বলে বলা উচিত। জন্মকেই আমি সহেতুক বলি, অহেতুক নয়। জন্মের হেতু কী? ‘ভব’ বলে বলা উচিত। ভবকেই আমি সহেতুক বলি, অহেতুক নয়। ভবের হেতু কী? ‘উপাদান’ বলে বলা উচিত। উপাদানকেই আমি সহেতুক বলি, অহেতুক নয়। উপাদানের হেতু কী? ‘তৃষ্ণা’ বলে বলা উচিত। তৃষ্ণাকেই আমি সহেতুক বলি, অহেতুক নয়।</p>
<p>ভিক্ষুগণ, তৃষ্ণার হেতু কী? ‘বেদনা’ বলে বলা উচিত। বেদনাকেই আমি সহেতুক বলি, অহেতুক নয়। বেদনার হেতু কী? ‘স্পর্শ’ বলে বলা উচিত। স্পর্শকেই আমি সহেতুক বলি, অহেতুক নয়। স্পর্শের হেতু কী? ‘ষড়ায়তন’ বলে বলা উচিত। ষড়ায়তনকেই আমি সহেতুক বলি, অহেতুক নয়। ষড়ায়তনের হেতু কী? ‘নামরূপ’ বলে বলা উচিত। নামরূপকেই আমি সহেতুক বলি, অহেতুক নয়। নামরূপের হেতু কী? ‘বিজ্ঞান’ বলে বলা উচিত। বিজ্ঞানকেই আমি সহেতুক বলি, অহেতুক নয়। বিজ্ঞানের হেতু কী? ‘সংস্কার’ বলে বলা উচিত। সংস্কারকেই আমি সহেতুক বলি, অহেতুক নয়। সংস্কারের হেতু কী? ‘অবিদ্যা’ বলে বলা উচিত।</p>
<p>ভিক্ষুগণ, এভাবে অবিদ্যার হেতু সংস্কার, সংস্কারের হেতু বিজ্ঞান, বিজ্ঞানের হেতু নামরূপ, নামরূপের হেতু ষড়ায়তন, ষড়ায়তনের হেতু স্পর্শ, স্পর্শের হেতু বেদনা, বেদনার হেতু তৃষ্ণা, তৃষ্ণার হেতু উপাদান, উপাদানের হেতু ভব, ভবের হেতু জন্ম, জন্মের হেতু দুঃখ, দুঃখের হেতু শ্রদ্ধা, শ্রদ্ধার হেতু আনন্দ, আনন্দের হেতু প্রীতি, প্রীতির হেতু প্রশ্রদ্ধি, প্রশ্রদ্ধির হেতু সুখ, সুখের হেতু সমাধি, সমাধির হেতু যথাভূত জ্ঞানদর্শন, যথাভূত জ্ঞানদর্শনের হেতু নির্বেদ, নির্বেদের হেতু বিরাগ, বিরাগের হেতু বিমুক্তি এবং বিমুক্তির হেতু ক্ষয়জ্ঞান।</p>
<p>ভিক্ষুগণ, যেমন, পর্বতের উপরে বৃষ্টিদেব বড় ফোঁটায় বৃষ্টিপাত করলে সেই বৃষ্টির জল নিম্নদিকে প্রবাহিত হয়ে পর্বতের কন্দর ও ফাটল জলপূর্ণ হয়। পর্বতের কন্দর ও ফাঁটল জলপূর্ণ হওয়ার পর ক্ষুদ্র জলাশয়গুলো জলপূর্ণ হয়, ক্ষুদ্র জলাশয়গুলো জলপূর্ণ হওয়ার পর বৃহৎ জলাশয়গুলো জলেতে পরিপূর্ণ হয়, বৃহৎ জলাশয়গুলো পূর্ণ হওয়ার পর ছোটো নদীগুলো জলপূর্ণ হয়, ছোটো নদীগুলো জলে পল্লবিত হওয়ার পর মহানদীগুলো জলেতে পূর্ণ হয়, মহানদীগুলো জলে পল্লবিত হওয়ার পর মহাসমুদ্রও জলেতে পরিপূর্ণ হয়।</p>
<p>ভিক্ষুগণ, ঠিক এরূপই হচ্ছে অবিদ্যার হেতু সংস্কার, সংস্কারের হেতু বিজ্ঞান, বিজ্ঞানের হেতু নামরূপ, নামরূপের হেতু ষড়ায়তন, ষড়ায়তনের হেতু স্পর্শ, স্পর্শের হেতু বেদনা, বেদনার হেতু তৃষ্ণা, তৃষ্ণার হেতু উপাদান, উপাদানের হেতু ভব, ভবের হেতু জন্ম, জন্মের হেতু দুঃখ, দুঃখের হেতু শ্রদ্ধা, শ্রদ্ধার হেতু আনন্দ, আনন্দের হেতু প্রীতি, প্রীতির হেতু প্রশ্রদ্ধি, প্রশ্রদ্ধির হেতু সুখ, সুখের হেতু সমাধি, সমাধির হেতু যথাভূত জ্ঞানদর্শন, যথাভূত জ্ঞানদর্শনের হেতু নির্বেদ, নির্বেদের হেতু বিরাগ, বিরাগের হেতু বিমুক্তি এবং বিমুক্তির হেতু ক্ষয়জ্ঞান।’ তৃতীয় সূত্র।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
