<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn12.20' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>নিদান-সংযুক্তনিদান-সংযুক্ত</li>
<li class='vagga'>আহার বর্গ</li>
</ul>
<h1>১২.২০. প্রত্যয় সূত্র</h1>
</header>
<p>ভগবান শ্রাবস্তীতে অবস্থান করছিলেন… ‘হে ভিক্ষুগণ, আমি তোমাদের প্রতীত্যসমুৎপাদ ও প্রতীত্যসমুৎপন্ন ধর্ম সম্বন্ধে দেশনা করব। তা শোন, উত্তমরূপে মনোনিবেশ কর, আমি ভাষণ করছি।’ ‘হ্যাঁ ভন্তে,’ বলে সেই ভিক্ষুগণ ভগবানকে প্রতিশ্রতি দিলেন। তখন ভগবান বললেন :</p>
<p>“ভিক্ষুগণ, প্রতীত্যসমুৎপাদ কী? জন্মের প্রত্যয়ে জরা। তথাগতগণের উৎপত্তি হোক বা না-হোক, ধর্মস্থিততা, ধাতুর (প্রত্যয় স্বভাবে) ধর্মনিয়মতা ও এর-প্রত্যয়তা (কার্যকারণতা) বিদ্যমান থাকে। তা তথাগত পরম জ্ঞানে অভিজ্ঞাত হন, অধিগত করেন। পরম জ্ঞানে অভিজ্ঞাত হয়ে, অধিগত করে প্রকাশ করেন, দেশনা করেন, জ্ঞাত করেন, স্থাপন করেন, উন্মুক্ত করেন, বিভাজন করেন, উন্মোচন করেন। ‘জন্মের প্রত্যয়ে জরা-মৃত্যু’ এটি দেখ বলেন।</p>
<p>ভিক্ষুগণ, ভব প্রত্যয়ে জন্ম… উপাদানের প্রত্যয়ে ভব… তৃষ্ণার প্রত্যয়ে উপাদান… বেদনার প্রত্যয়ে তৃষ্ণা… স্পর্শের প্রত্যয়ে বেদনা… ষড়ায়তনের প্রত্যয়ে স্পর্শ… নামরূপের প্রত্যয়ে ষড়ায়তন… বিজ্ঞানের প্রত্যয়ে নামরূপ… সংস্কারের প্রত্যয়ে বিজ্ঞান… অবিদ্যার প্রত্যয়ে সংস্কার। তথাগতগণের উৎপত্তি হোক বা না-হোক, ধর্মস্থিততা, ধাতুর (প্রত্যয় স্বভাবে) ধর্মনিয়মতা ও এর-প্রত্যয়তা (কার্যকারণতা) বিদ্যমান থাকে। তা তথাগত পরম জ্ঞানে অভিজ্ঞাত হন, অধিগত করেন। পরম জ্ঞানে অভিজ্ঞাত হয়ে, অধিগত করে প্রকাশ করেন, দেশনা করেন, জ্ঞাত করেন, স্থাপন করেন, উন্মুক্ত করেন, বিভাজন করেন, উন্মোচন করেন। ‘অবিদ্যার প্রত্যয়ে সংস্কার’ এটি দেখ বলেন। ভিক্ষুগণ, এরূপে তথায় যা সত্যতা, যথার্থতা, সত্যনিষ্ঠতা, এর-প্রত্যয়তা (কার্যকারণতা)-একে প্রতীত্যসমুৎপাদ বলা হয়।</p>
<p>ভিক্ষুগণ, প্রতীত্যসমুৎপন্ন ধর্ম কী? জরা-মৃত্যু অনিত্য, সংস্কৃত, প্রতীত্যসমুৎপন্ন, ক্ষয়ধর্মী, ব্যয়ধর্মী, বিরাগধর্মী, নিরোধধর্মী। জন্ম অনিত্য, সংস্কৃত, প্রতীত্যসমুৎপন্ন, ক্ষয়ধর্মী, ব্যয়ধর্মী, বিরাগধর্মী, নিরোধধর্মী। ভব অনিত্য, সংস্কৃত, প্রতীত্যসমুৎপন্ন, ক্ষয়ধর্মী, ব্যয়ধর্মী, বিরাগধর্মী, নিরোধধর্মী। উপাদান… তৃষ্ণা… বেদনা… স্পর্শ… ষড়ায়তন… নামরূপ… বিজ্ঞান… সংস্কার… অবিদ্যা অনিত্য, সংস্কৃত, প্রতীত্যসমুৎপন্ন, ক্ষয়ধর্মী, ব্যয়ধর্মী, বিরাগধর্মী, নিরোধধর্মী। ভিক্ষুগণ, এগুলোকে প্রতীত্যসমুৎপন্ন ধর্ম বলা হয়।</p>
<p>ভিক্ষুগণ, যখন আর্যশ্রাবকের ‘এটা প্রতীত্যসমুৎপাদ, এগুলো প্রতীত্যসমুৎপন্ন ধর্ম’ বলে যথাভূতভাবে সম্যক প্রজ্ঞায় সুদৃষ্ট হয়, তখন সে অতীত (কাহিনী) স্মরণ করে, ‘আমি কি অতীতে ছিলাম? আমি কি অতীতে ছিলাম না? অতীতে আমি কী ছিলাম? আমি অতীতে কিভাবে ছিলাম? অতীতে কী হয়ে কী হয়েছিলাম? সে ভবিষ্যৎ বিষয়ে স্মরণ করবে, ‘আমি কি ভবিষ্যতে থাকব? আমি কি ভবিষ্যতে থাকব না? ভবিষ্যতে আমি কী হবো? আমি ভবিষ্যতে কিভাবে থাকব? ভবিষ্যতে আমি কী হয়ে কী হবো?’ এবং ‘আমি কি বিদ্যমান? আমি কি অবিদ্যমান? আমি কী? আমি কিভাবে বিদ্যমান? এই সত্ত্ব কোথা হতে এসেছে? সে কোথায় গমন করবে?’ এভাবে বর্তমান সময়েও বর্তমান কাল নিয়ে আত্ম-সংশয়ী হবে, তার কোনো কারণ নেই। তার কারণ কী? ভিক্ষুগণ, (আর্য) সত্যের মাধ্যমে আর্যশ্রাবকের এই প্রতীত্যসমুৎপাদ ও প্রতীত্যসমুৎপন্ন ধর্মগুলো যথাভূতভাবে সম্যক প্রজ্ঞায় সুদৃষ্ট হয়।” দশম সূত্র।</p>
<p class='endvagga'>আহার বর্গ দ্বিতীয়।</p>
<p class='uddana-intro'>স্মারক-গাথা :</p>
<p class='uddana'>আহার, ফগ্‌গুন ও শ্রমণ-ব্রাহ্মণদ্বয়ে,<br>
কচ্চানগোত্র, ধর্মকথিক আর অচেলে;<br>
তিম্বরুক, মূর্খ-পণ্ডিত, দশম প্রত্যয়ে।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
