<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn12.25' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>নিদান-সংযুক্তনিদান-সংযুক্ত</li>
<li class='vagga'>দশবল বর্গ</li>
</ul>
<h1>১২.২৫. ভূমিজ সূত্র</h1>
</header>
<p>একসময় ভগবান শ্রাবস্তীতে অবস্থান করছিলেন। তখন আয়ুষ্মান ভূমিজ সায়াহ্ন সময়ে নির্জনতা হতে উঠে সারিপুত্রের কাছে উপস্থিত হয়ে আয়ুষ্মান সারিপুত্রের সাথে সম্ভাষণ করলেন। সম্ভাষণসূচক আলাপা-আলোচনার পর একপাশে উপবেশন করলেন। একান্তে উপবিষ্ট আয়ুষ্মান ভূমিজ আয়ুষ্মান সারিপুত্রকে বললেন :</p>
<p>“বন্ধু সারিপুত্র, কোনো কোনো কর্মবাদী শ্রমণ-ব্রাহ্মণ দুঃখকে ‘স্বয়ংকৃত’ বলেন। কোনো কোনো কর্মবাদী শ্রমণ-ব্রাহ্মণ দুঃখকে ‘পরকৃত’ বলেন। কোনো কোনো কর্মবাদী শ্রমণ-ব্রাহ্মণ দুঃখকে ‘স্বয়ংকৃত ও পরকৃত’ বলেন। কোনো কোনো কর্মবাদী শ্রমণ-ব্রাহ্মণ দুঃখকে ‘অস্বয়ংকৃত, অ-পরকৃত ও বিনা কারণে উৎপন্ন’ বলেন। বন্ধু সারিপুত্র, এক্ষেত্রে শ্রমণ গৌতম কোন বাদী? কোন ভাষী? কিভাবে বললে আমরা শ্রমণ গৌতমের কথিত বিষয়বাদী হবো, তাঁকে অভূত বিষয় দ্বারা অপবাদ দিব না, ধর্মানুধর্ম ব্যাখ্যা করব, কোনো সহধার্মিক বাদানুবাদ ঘৃণার কারণ হবে না?”</p>
<p>“হে বন্ধু, ভগবান দুঃখকে প্রতীত্যসমুৎপন্ন বলেছেন। কিসের কারণে? স্পর্শের কারণে। এরূপ বললে ভগবানের কথিত বিষয়বাদী হয়, ভগবানকে অভূত বিষয় দ্বারা অপবাদ দেয়া হয় না, ধর্মানুধর্ম ব্যাখ্যা করা হয়, কোনো সহধার্মিক বাদানুবাদ অবজ্ঞার কারণ হয় না।</p>
<p>বন্ধু, যেসব কর্মবাদী শ্রমণ-ব্রাহ্মণ দুঃখকে ‘স্বয়ংকৃত’ বলেন, তা স্পর্শের কারণে।… যেসব কর্মবাদী শ্রমণ-ব্রাহ্মণ দুঃখকে ‘অস্বয়ংকৃত, অ-পরকৃত ও বিনা কারণে উৎপন্ন’ বলেন, তাও স্পর্শের কারণে।</p>
<p>বন্ধু, যেসব কর্মবাদী শ্রমণ-ব্রাহ্মণ দুঃখকে ‘স্বয়ংকৃত’ বলেন, তারা স্পর্শ ছাড়া অন্যকিছু অনুভব করবেন, তা অসম্ভব।… যেসব কর্মবাদী শ্রমণ-ব্রাহ্মণ দুঃখকে ‘অস্বয়ংকৃত, অ-পরকৃত ও বিনা কারণে উৎপন্ন’ বলেন, তারা স্পর্শ ছাড়া অন্যকিছু অনুভব করবেন, তা অসম্ভব।”</p>
<p>আয়ুষ্মান আনন্দ আয়ুষ্মান সারিপুত্র ও আয়ুষ্মান ভূমিজের এই আলাপা-আলোচনা শুনলেন। অনন্তর আয়ুষ্মান আনন্দ ভগবানের কাছে উপস্থিত হয়ে ভগবানকে অভিবাদনপূর্বক একপাশে উপবেশন করলেন। একান্তে উপবিষ্ট আয়ুষ্মান আনন্দ আয়ুষ্মান সারিপুত্র ও আয়ুষ্মান ভূমিজের যেসব আলাপা-আলোচনা হয়েছিল, সেসব আলাপা-আলোচনা ভগবানকে জানালেন।</p>
<p>“আনন্দ, সাধু সাধু সাধু, সারিপুত্র সেই ব্যাখ্যামান বিষয় সম্যকভাবে ব্যাখ্যা করেছে। আমি দুঃখকে প্রতীত্যসমুৎপন্ন বলেছি। কিসের কারণে? স্পর্শের কারণে। এরূপ বললে আমার কথিত বিষয়বাদী হয়, আমাকে অভূত বিষয় দ্বারা অপবাদ দেয়া হয় না, ধর্মানুধর্ম ব্যাখ্যা করা হয়, এবং কোনো সহধার্মিক বাদানুবাদ অবজ্ঞার কারণও হয় না।</p>
<p>আনন্দ, যেসব কর্মবাদী শ্রমণ-ব্রাহ্মণ দুঃখকে ‘স্বয়ংকৃত’ বলে, তা স্পর্শের কারণে।… যেসব কর্মবাদী শ্রমণ-ব্রাহ্মণ দুঃখকে ‘অস্বয়ংকৃত, অ-পরকৃত ও বিনা কারণে উৎপন্ন’ বলে, তাও স্পর্শের কারণে।</p>
<p>আনন্দ, যেসব কর্মবাদী শ্রমণ-ব্রাহ্মণ দুঃখকে ‘স্বয়ংকৃত’ বলে, তারা স্পর্শ ছাড়া অন্যকিছু অনুভব করবে, তা অসম্ভব।… যেসব কর্মবাদী শ্রমণ-ব্রাহ্মণ দুঃখকে ‘অস্বয়ংকৃত, অ-পরকৃত ও বিনা কারণে উৎপন্ন’ বলে, তারা স্পর্শ ছাড়া অন্যকিছু অনুভব করবে, তা অসম্ভব।</p>
<p>আনন্দ, দেহ থাকলে কায়সঞ্চেতনাহেতু আধ্যাত্মিক সুখ-দুঃখ উৎপন্ন হয়। বাক্য থাকলে বাক্যসঞ্চেতনাহেতু আধ্যাত্মিক সুখ-দুঃখ উৎপন্ন হয়। মন থাকলে মনোসঞ্চেতনাহেতু অবিদ্যার প্রত্যয়ে আধ্যাত্মিক সুখ-দুঃখ উৎপন্ন হয়।</p>
<p>আনন্দ, (অবিদ্যার উপনিশ্রয়ে) কায়সংস্কার নিজেই (স্বতঃস্ফূর্তভাবে) কায়কর্ম সম্পাদন করে, যার কারণ বা প্রত্যয়ে আধ্যাত্মিক সুখ-দুঃখ উৎপন্ন হয়। অথবা অন্যজনের প্ররোচনায় কায়সংস্কার কায়কর্ম সম্পাদন করে, যার কারণে আধ্যাত্মিক সুখ-দুঃখ উৎপন্ন হয়। অথবা সম্প্রজ্ঞানে কায়সংস্কার কায়কর্ম সম্পাদন করে, যার কারণে আধ্যাত্মিক সুখ-দুঃখ উৎপন্ন হয়। অথবা অসম্প্রজ্ঞানে কায়সংস্কার কায়কর্ম সম্পাদন করে, যার কারণে আধ্যাত্মিক সুখ-দুঃখ উৎপন্ন হয়।</p>
<p>আনন্দ, (অবিদ্যার উপনিশ্রয়ে) বাক্‌সংস্কার নিজেই (স্বতঃস্ফূর্তভাবে) বাচনিক কর্ম সম্পাদন করে, যার কারণে আধ্যাত্মিক সুখ-দুঃখ উৎপন্ন হয়। অথবা অন্যজনের প্ররোচনায় বাক্‌সংস্কার বাচনিক কর্ম সম্পাদন করে, যার কারণে আধ্যাত্মিক সুখ-দুঃখ উৎপন্ন হয়। অথবা সম্প্রজ্ঞানে বাকসংস্কার বাচনিক কর্ম সম্পাদন করে, যার কারণে আধ্যাত্মিক সুখ-দুঃখ উৎপন্ন হয়। অথবা অসম্প্রজ্ঞানে বাকসংস্কার বাচনিক কর্ম সম্পাদন করে, যার কারণে আধ্যাত্মিক সুখ-দুঃখ উৎপন্ন হয়।</p>
<p>আনন্দ, (অবিদ্যার উপনিশ্রয়ে) মনোসংস্কার নিজেই (স্বতঃস্ফূর্তভাবে) মনোকর্ম সম্পাদন করে, যার কারণে আধ্যাত্মিক সুখ-দুঃখ উৎপন্ন হয়। অথবা অন্যজনের প্ররোচনায় মনোসংস্কার মনোকর্ম সম্পাদন করে, যার কারণে আধ্যাত্মিক সুখ-দুঃখ উৎপন্ন হয়। অথবা সম্প্রজ্ঞানে মনোসংস্কার মনোকর্ম সম্পাদন করে, যার কারণে আধ্যাত্মিক সুখ-দুঃখ উৎপন্ন হয়। অথবা অসম্প্রজ্ঞানে মনোসংস্কার মনোকর্ম সম্পাদন করে, যার কারণে আধ্যাত্মিক সুখ-দুঃখ উৎপন্ন হয়।</p>
<p>আনন্দ, এই ধর্মগুলোতে অবিদ্যা অনুপতিত হয়। তাই অবিদ্যার সম্পূর্ণরূপে বিরাগ-নিরোধ হলে যার প্রত্যয়ে আধ্যাত্মিক সুখ-দুঃখ উৎপন্ন হয়, সেই কায় (কায়-চেতনা) উৎপন্ন হয় না। যার প্রত্যয়ে আধ্যাত্মিক সুখ-দুঃখ উৎপন্ন হয়, সেই বাক্য (বাক-চেতনা) উৎপন্ন হয় না। সেই মন (মনো-চেতনা) উৎপন্ন হয় না, যার প্রত্যয়ে আধ্যাত্মিক সুখ-দুঃখ উৎপন্ন হয়। (বির্বহন বা উৎপাদনকরণার্থে) সেই ক্ষেত্র উৎপন্ন হয় না, যার প্রত্যয়ে আধ্যাত্মিক সুখ-দুঃখ উৎপন্ন হয়। (প্রতিষ্ঠাকরণার্থে) সেই বস্তু উৎপন্ন হয় না, যার প্রত্যয়ে আধ্যাত্মিক সুখ-দুঃখ উৎপন্ন হয়। (প্রত্যয়ার্থে) সেই আয়তন উৎপন্ন হয় না, যার প্রত্যয়ে আধ্যাত্মিক সুখ-দুঃখ উৎপন্ন হয়। (কারণার্থে) সেই অধিকরণ উৎপন্ন হয় না, যার প্রত্যয়ে আধ্যাত্মিক সুখ-দুঃখ উৎপন্ন হয়। পঞ্চম সূত্র।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
