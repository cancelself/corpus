<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn5.9' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>ভিক্ষুণী-সংযুক্ত</li>
</ul>
<h1 class='sutta'>৫.৯. শেলা সূত্র</h1>
</header>
<p>শ্রাবস্তী নিদান। তখন শেলা ভিক্ষুণী পূর্বাহ্ণ সময়ে চীবর পরিধানপূর্বক… দিনের বেলায় অবস্থানের জন্য অন্য একটি বৃক্ষমূলে উপবেশন করলেন। অনন্তর পাপীরাজ মার শেলা ভিক্ষুণীর ভয়, ত্রাস, লোমহর্ষণ উৎপাদনের জন্য এবং সমাধি হতে চ্যুত করার লক্ষে শেলা ভিক্ষুণীর নিকট উপস্থিত হয়ে তাঁকে বলল :</p>
<p>‘এই দেহ কে নির্মাণ করেছে? এই দেহের নির্মাতা কে? দেহ কোথায় উৎপন্ন হয় আর কোথায়ই বা নিরুদ্ধ হয়?’</p>
<p>তখন শেলা ভিক্ষুণী চিন্তা করলেন, ‘এই গাথাটি মনুষ্য কিংবা অমনুষ্য কে ভাষণ করল?’ অনন্তর তাঁর এরূপ মনে হলো : ‘ইনি নিশ্চয়ই পাপীরাজ মার, আমাকে ভয়, ত্রাস, লোমহর্ষণ উৎপাদনের জন্য এবং সমাধি হতে চ্যুত করার জন্য গাথা ভাষণ করছে।’ তখন শেলা ভিক্ষুণী ‘ইনি পাপীরাজ মার’ এরূপ জ্ঞাত হয়ে তাকে গাথায় প্রত্যুত্তর দিলেন :</p>
<p>‘এই দেহ নিজের দ্বারা কৃত নয়, দুঃখদায়ক স্বরূপ অপরের দ্বারাও তৈরি হয়নি। দেহ হেতুর প্রত্যয়ে সম্ভূত হয়, হেতুনিরোধে নিরুদ্ধ হয়। ক্ষেত্রে বপিত কোনো বীজ যেমন পৃথিবীরস ও জলীয় আদ্রতা উভয়ের সমন্বয়ের ফলে অঙ্কুরিত হয়; তেমনি স্কন্ধ, ধাতু ও ষড়ায়তনের হেতুর প্রত্যয়ে দেহ সম্ভূত হয়, এবং হেতুনিরোধে নিরুদ্ধ হয়।’</p>
<p>তখন পাপীরাজ মার ‘শেলা ভিক্ষুণী আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
