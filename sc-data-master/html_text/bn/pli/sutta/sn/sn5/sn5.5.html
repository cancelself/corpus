<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn5.5' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>ভিক্ষুণী-সংযুক্ত</li>
</ul>
<h1 class='sutta'>৫.৫. উৎপলবর্ণা সূত্র</h1>
</header>
<p>শ্রাবস্তী নিদান। তখন উৎপলবর্ণা ভিক্ষুণী পূর্বাহ্ণ সময়ে চীবর পরিধানপূর্বক… দিবা-অবস্থানের জন্য অন্য একটি বৃক্ষমূলে দাঁড়ালেন। অনন্তর পাপীরাজ মার উৎপলবর্ণা ভিক্ষুণীর ভয়, ত্রাস, লোমহর্ষণ উৎপাদনের জন্য এবং সমাধি হতে চ্যুত করার লক্ষে উৎপলবর্ণা ভিক্ষুণীর নিকট উপস্থিত হয়ে তাঁকে গাথায় বলল :</p>
<p>‘হে ভিক্ষুণী, আপনি সুপুষ্পিতাগ্র শালমূলে উপস্থিত হয়ে একাকী দাঁড়িয়ে আছেন কেন? আপনার বর্ণধাতু (সৌন্দর্য) সদৃশ দ্বিতীয় কোনো বর্ণধাতু নেই, আপনি কি নির্বোধ ও ধূর্তদের ভয় করেন না?’</p>
<p>তখন উৎপলবর্ণা ভিক্ষুণী চিন্তা করলেন, ‘এই গাথাটি মনুষ্য কিংবা অমনুষ্য কে ভাষণ করল?’ অনন্তর তাঁর এরূপ মনে হলো : ‘ইনি নিশ্চয়ই পাপীরাজ মার, আমাকে ভয়, ত্রাস, লোমহর্ষণ উৎপাদনের জন্য এবং সমাধি হতে চ্যুত করার জন্য গাথা ভাষণ করছে।’ তখন উৎপলবর্ণা ভিক্ষুণী ‘ইনি পাপীরাজ মার’ এরূপ জ্ঞাত হয়ে তাকে গাথায় প্রত্যুত্তর দিলেন :</p>
<p>‘এখানে আগতগণ তোমার ন্যায়ই হবে, তাই শত সহস্র ধূর্তের আগমনেও আমার লোমহর্ষণ উৎপন্ন হয় না, ভীত হই না। হে মার, একাকিনী হয়েও আমি তোমাকে ভয় করি না।</p>
<p>এখনই আমি অন্তর্ধান করতে পারি, তোমার উদরে প্রবেশ করতে পারি। চক্ষুপাতার লোমের মধ্যে দাঁড়ালেও তুমি আমাকে দেখতে পাবে না।</p>
<p>হে আবুসো, আমার চিত্ত বশীভূত, ঋদ্ধিপাদগুলো সুভাবিত; আমি সর্ব বন্ধন হতে মুক্ত, তাই তোমাকে ভয় করি না।’</p>
<p>তখন পাপীরাজ মার ‘উৎপলবর্ণা ভিক্ষুণী আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
