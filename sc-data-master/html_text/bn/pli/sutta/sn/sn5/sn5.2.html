<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn5.2' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>ভিক্ষুণী-সংযুক্ত</li>
</ul>
<h1 class='sutta'>৫.২. সোমা সূত্র</h1>
</header>
<p>শ্রাবস্তী নিদান। তখন সোমা ভিক্ষুণী পূর্বাহ্ণ সময়ে চীবর পরিধানপূর্বক পাত্র-চীবর (সঙ্ঘাটি) নিয়ে শ্রাবস্তীতে পিণ্ডার্থে প্রবেশ করলেন। তথায় পিণ্ডচারণ করে ভোজনের পর তিনি দিনের বেলা অবস্থানের জন্য অন্ধবনে উপস্থিত হলেন। অন্ধবনে প্রবেশ করে অন্য একটি বৃক্ষমূলে দিবা-অবস্থানের জন্য উপবেশন করলেন। অনন্তর পাপীরাজ মার সোমা ভিক্ষুণীর ভয়, ত্রাস, লোমহর্ষণ উৎপাদনের জন্য এবং সমাধি হতে চ্যুত করার জন্য সোমা ভিক্ষুণীর নিকট উপস্থিত হয়ে তাঁকে গাথায় বলল :</p>
<p>‘ঋষিগণের যা প্রাপ্তব্য সেই অর্হত্ত্ব লাভ করা অতিশয় কষ্টসাধ্য। দুই আঙুল প্রজ্ঞা (গৌণ প্রজ্ঞা) দিয়ে অর্হত্ত্ব লাভ করা স্ত্রীলোকের পক্ষে অসম্ভব।’</p>
<p>তখন সোমা ভিক্ষুণী চিন্তা করলেন, ‘এই গাথাটি মনুষ্য কিংবা অমনুষ্য কে ভাষণ করল?’ অনন্তর তাঁর এরূপ মনে হলো : ‘ইনি নিশ্চয়ই পাপীরাজ মার, আমাকে ভয়, ত্রাস, লোমহর্ষণ উৎপাদনের জন্য এবং সমাধি হতে চ্যুত করার জন্য গাথা ভাষণ করছে।’ তখন সোমা ভিক্ষুণী ‘ইনি পাপীরাজ মার’ এরূপ জ্ঞাত হয়ে তাকে গাথায় প্রত্যুত্তর দিলেন :</p>
<p>‘চিত্ত সুসমাহিত হলে, জ্ঞান স্থিতিশীল হলে, (চারি আর্যসত্য)-ধর্ম সম্যকভাবে দর্শন হলে স্ত্রীত্ব কী করবে?</p>
<p>হে মার, ‘আমি স্ত্রী, আমি পুরুষ কিংবা আমি অন্যকিছু’ এই ভাব যাঁর আছে, তাকেই এ কথা বলতে পার।’</p>
<p>তখন পাপীরাজ মার ‘সোমা ভিক্ষুণী আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
