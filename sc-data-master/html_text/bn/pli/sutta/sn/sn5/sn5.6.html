<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn5.6' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>ভিক্ষুণী-সংযুক্ত</li>
</ul>
<h1 class='sutta'>৫.৬. চালা সূত্র</h1>
</header>
<p>শ্রাবস্তী নিদান। তখন চালা ভিক্ষুণী পূর্বাহ্ণ সময়ে চীবর পরিধানপূর্বক… দিবা-অবস্থানের জন্য অন্য একটি বৃক্ষমূলে উপবেশন করলেন। অনন্তর পাপীরাজ মার চালা ভিক্ষুণীর নিকট উপস্থিত হয়ে তাঁকে বলল, ‘হে ভিক্ষুণী আপনার কিসে রুচি উৎপন্ন হয় না?’ ‘হে আবুসো, আমার জন্মে রুচি উৎপন্ন হয় না।’</p>
<p>(তখন মার বলল)</p>
<p>‘আপনি কেন জন্মে রুচি উৎপন্ন করেন না? জন্মপ্রাপ্ত ব্যক্তি কামগুলো ভোগ করে। হে ভিক্ষুণী, ‘জন্মে রুচিবোধ করো না’ এমন মন্দবুদ্ধি আপনাকে কে দিয়েছেন?’</p>
<p>(চালা ভিক্ষুণী প্রত্যুত্তরে বললেন)</p>
<p>‘জন্মপ্রাপ্ত ব্যক্তির মৃত্যু হয়, সে নানাবিধ বন্ধন, হত্যা এবং পরিক্লেশ (নানা প্রকার উপদ্রব) ভোগ করে; তাই আমি জন্মে রুচি উৎপন্ন করি না।</p>
<p>বুদ্ধই জন্মকে অতিক্রম করার জন্য, সর্ব দুঃখ প্রহাণের জন্য ধর্মদেশনা করেছেন, তিনিই আমাকে পরমার্থ সত্যে (নির্বাণে) স্থাপন করেছেন।</p>
<p>রূপা-ব্রহ্মলোকবাসী ও অরূপা-ব্রহ্মলোকবাসী সত্ত্বগণও নিরোধসত্যকে না জানার দরুন পুনর্জন্মের জন্য আগমন করেন।’</p>
<p>তখন পাপীরাজ মার ‘চালা ভিক্ষুণী আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
