<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn41.9' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>চিত্ত-সংযুক্তচিত্ত-সংযুক্ত</li>
</ul>
<h1 class='sutta'>৪১.৯. দিগম্বর কাশ্যপ সূত্র</h1>
</header>
<p>সেই সময়ে চিত্ত গৃহপতির প্রাক্তন গৃহীবন্ধু দিগম্বর কাশ্যপ মচ্ছিকাসন্ডে উপস্থিত হলেন। চিত্ত গৃহপতি শুনলেন যে-আমার প্রাক্তন গৃহীবন্ধু দিগম্বর কাশ্যপ নাকি মচ্ছিকাসন্ডে উপনীত হয়েছেন।’ অতঃপর চিত্ত গৃহপতি যেখানে দিগম্বর কাশ্যপ ছিলেন সেখানে উপস্থিত হয়ে দিগম্বর কাশ্যপের সহিত প্রীতি-আলাপ ও কুশল প্রশ্নাদি বিনিময় করে একপাশে উপবেশন করলেন। একপাশে উপবিষ্ট চিত্ত গৃহপতি দিগম্বর কাশ্যপকে বললেন :</p>
<p>“প্রভু, কাশ্যপ! কতদিন হলো আপনি প্রব্রজিত হয়েছেন?”</p>
<p>“গৃহপতি, ত্রিশ বৎসর হলো আমি প্রব্রজিত হয়েছি।”</p>
<p>“প্রভু, এই ত্রিশ বৎসরে আপনার মধ্যে লোকোত্তর ধর্ম আর্যজ্ঞানদর্শন-বিশেষ ও স্বচ্ছন্দবিহার (সুখাবস্থান) আয়ত্ত হয়েছে কি?”</p>
<p>“গৃহপতি, এই ত্রিশ বৎসরে নগ্নতা, মুন্ডনতা ও নিতম্বাঘাত ব্যতীত আমার মধ্যে কোনো লোকোত্তর ধর্ম আর্যজ্ঞানদর্শন-বিশেষ ও স্বচ্ছন্দবিহার আয়ত্ত হয়নি।”</p>
<p>এরূপ উক্ত হলে চিত্ত গৃহপতি দিগম্বর কাশ্যপকে বললেন, “সত্যিই আশ্চর্য! সত্যিই অদ্ভুত! ধর্মের সুব্যাখ্যাততা; যেখানে ত্রিশ বৎসরেও নগ্নতা, মুন্ডনতা ও নিতম্বাঘাত ব্যতীত কোনো লোকোত্তর ধর্ম আর্যজ্ঞানদর্শন-বিশেষ ও স্বচ্ছন্দবিহার আয়ত্ত হয়নি !”</p>
<p>“গৃহপতি, কতদিন হলো আপনি উপাসকত্ব লাভ করেছেন?”</p>
<p>“প্রভু, আমিও ত্রিশ বৎসর হলো উপাসকত্ব লাভ করেছি।”</p>
<p>“গৃহপতি, এই ত্রিশ বৎসরে আপনার মধ্যে কোনো লোকোত্তর ধর্ম আর্যজ্ঞানদর্শন-বিশেষ ও স্বচ্ছন্দবিহার আয়ত্ত হয়েছে কি?”</p>
<p>“প্রভু, আমি গৃহী হলেও কেন তা হবে না?”</p>
<p>“প্রভু, যতক্ষণ আমি ইচ্ছা করি বস্তুবাসনা হতে পৃথক হয়ে অকুশলধর্ম পরিহার করে সবিতর্ক, সবিচার, বিবেকজ প্রীতি-সুখমণ্ডিত প্রথম ধ্যান লাভ করে তাতে অবস্থান করি। প্রভু, যতক্ষণ আমি ইচ্ছা করি বিতর্ক-বিচারের উপশম করে আধ্যাত্মিক প্রসাদজনক ও চিত্তের একাগ্রতা সাধক বিতর্ক-বিচার রহিত সমাধিজ প্রীতি-সুখমণ্ডিত দ্বিতীয় ধ্যান লাভ করে তাতে অবস্থান করি। প্রভু, যতক্ষণ আমি ইচ্ছা করি প্রীতির প্রতি বিরাগী হয়ে উপেক্ষারভাবে অবস্থান করি, স্মৃতিমান ও সম্প্রজ্ঞাত হয়ে স্বচিত্তে (প্রীতি-নিরপেক্ষ) সুখ অনুভব করি। যেই অবস্থাকে আর্যগণ ‘উপেক্ষাসম্পন্ন, স্মৃতিমান ও সুখবিহারী (সুখাবস্থানকারী)’ আখ্যা দেন সেই তৃতীয় ধ্যান অধিগত হয়ে তাতে অবস্থান করি। প্রভু, যতক্ষণ আমি ইচ্ছা করি সর্ববিধ দৈহিক সুখ-দুঃখ পরিত্যাগ করে, পূর্বেই সৌমনস্য-দৌর্মনস্য (মনের হর্ষ-বিষাদ) অস্তমিত করে, না দুঃখ-না সুখ, উপেক্ষা ও স্মৃতি দ্বারা পরিশুদ্ধ চিত্তে চতুর্থ ধ্যান লাভ করে তাতে অবস্থান করি।”</p>
<p>“প্রভু, আমি যদি ভগবানের পূর্বে কালগত হই এবং ভগবান আমার সম্পর্কে এরূপ বলেন, চিত্ত গৃহপতির এমন সংযোজন বিদ্যমান নেই, যদ্বারা সংযুক্ত হয়ে তিনি পুনঃ এ জগতে আগমন করবেন। এতে আশ্চর্যান্বিত হবার কিছু নেই।”</p>
<p>এরূপ উক্ত হলে দিগম্বর কাশ্যপ চিত্ত গৃহপতিকে বললেন, সত্যিই আশ্চর্য! সত্যিই অদ্ভুত! ধর্মের সুব্যাখ্যাততা! যেখানে শ্বেতবস্তুনধারী গৃহী হয়েও এরূপ লোকোত্তর ধর্ম আর্যজ্ঞানদর্শনবিশেষ ও স্বচ্ছন্দবিহার আয়ত্ত করেছেন। গৃহপতি, এই ধর্মবিনয়ে (শাসনে) আমি কি প্রব্রজ্যা ও উপসম্পদা লাভ করতে পারি?”</p>
<p>অতঃপর চিত্ত গৃহপতি দিগম্বর কাশ্যপকে নিয়ে যেখানে স্থবির ভিক্ষুগণ ছিলেন সেখানে উপস্থিত হলেন এবং স্থবির ভিক্ষুগণকে বললেন, “ভন্তে, এই দিগম্বর কাশ্যপ আমার প্রাক্তন গৃহীবন্ধু। স্থবিরগণ উনাকে প্রব্রজ্যা ও উপসম্পদা প্রদান করুন। আমি উনার চীবর, পিণ্ডপাত, শয়নাসন, গিলান-প্রত্যয় ও ভৈষজ্য সামগ্রী ব্যবস্থার উদ্যোগ করব।”</p>
<p>দিগম্বর কাশ্যপ এই ধর্মবিনয়ে প্রব্রজ্যা ও উপসম্পদা লাভ করলেন। অচির উপসম্পন্ন আয়ুষ্মান কাশ্যপ একাকী, বিষয়-বাসনামুক্ত, অপ্রমত্ত, বীর্যবান ও নির্বাণ-প্রবণ চিত্তে (ধ্যাননিবিষ্ট হয়ে) অবস্থান করে যেজন্য কুলপুত্রগণ আগার হতে অনাগারিক প্রব্রজ্যা গ্রহণ করেন অচিরেই সেই অনুত্তর ব্রহ্মচর্যের অবসান অর্হত্ত্ব ইহজীবনে স্বয়ং অভিজ্ঞা দ্বারা প্রত্যক্ষ ও উপলব্ধি করে অবস্থান করতে লাগলেন। ‘চিরতরে জন্মবীজ ক্ষীণ, ব্রহ্মচর্যব্রত উদ্‌যাপিত, করণীয় কৃত এবং এ জীবনে আসবক্ষয়ের জন্য আর অন্য কর্তব্য নেই’ তিনি ইহা প্রকৃষ্টরূপে জানলেন। আয়ুষ্মান কাশ্যপ অর্হৎদের মধ্যে অন্যতর হলেন।</p>
<p class='endsutta'>নবম সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
