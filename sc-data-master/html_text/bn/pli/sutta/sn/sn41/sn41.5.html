<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn41.5' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>চিত্ত-সংযুক্তচিত্ত-সংযুক্ত</li>
</ul>
<h1 class='sutta'>৪১.৫. প্রথম কামভূ সূত্র</h1>
</header>
<p>এক সময় আয়ুষ্মান কামভূ মচ্ছিকাসন্ডে অবস্থান করছিলেন, আম্রবনে। তখন চিত্ত গৃহপতি যেখানে আয়ুষ্মান কামভূ ছিলেন সেখানে উপস্থিত হয়ে আয়ুষ্মান কামভূকে অভিবাদন করে একপাশে উপবেশন করলেন। একপাশে উপবিষ্ট চিত্ত গৃহপতিকে আয়ুষ্মান কামভূ বললেন, হে গৃহপতি, ইহা উক্ত হয় :</p>
<blockquote class='gatha'>
<p>“পবিত্রতা অগ্রে করি, শুভ্র আবরণ পরি, স্মৃতিরূপ এক গতি, রথ এক করে আগমন, আসে দুঃখহীন একজন কর তাকে দরশন, ছিন্ন যার তৃষ্ণাস্রোত, বিমুক্ত যে সকল বন্ধন।”</p>
</blockquote>
<p>“হে গৃহপতি, কিরূপে এই সংক্ষিপ্ত ভাষণের বিস্তারিত অর্থ দর্শন করা উচিত?” “ভন্তে, ইহা কি ভগবান কর্তৃক ভাষিত?” “হ্যাঁ, গৃহপতি।” “তাহলে ভন্তে, আপনি মুহূর্তকাল অপেক্ষা করুন ততক্ষণে আমি ইহার অর্থ নিরীক্ষণ করি।” তখন চিত্ত গৃহপতি মুহূর্তকাল মাত্র মৌন (নীরব) থেকে আয়ুষ্মান কামভূকে বললেন :</p>
<p>“ভন্তে, পবিত্রতা শীলের অধিবচন। ভন্তে, শুভ্র আবরণ বিমুক্তির অধিবচন। ভন্তে, একগতি স্মৃতির অধিবচন। ভন্তে, আগমন অভিগমন-প্রত্যাগমনের অধিবচন। ভন্তে, রথ চারিমহাভূতময়, মাতৃপিতৃ-সম্ভূত (মাতাপিতা হতে উৎপন্ন) অন্ন-ব্যঞ্জন বর্ধিত, অনিত্য-বিনাশন-ভেদন-বিধ্বংসন স্বভাব বিশিষ্ট দেহের অধিবচন। ভন্তে, রাগ (আসক্তি) দুঃখ, দ্বেষ দুঃখ, মোহ দুঃখ; তা ক্ষীণাসব ভিক্ষুর প্রহীন (পরিত্যক্ত), উচ্ছিন্ন-মূল, শীর্ষহীন তালবৃক্ষসদৃশ, পুনর্ভবরহিত, অনাগতে অনুৎপত্তিশীল। সেজন্য ক্ষীণাসব ভিক্ষু দুঃখহীন বলে কথিত হন। ভন্তে, আগমনরত (আসে) অর্হতের অধিবচন। ভন্তে, স্রোত তৃষ্ণার অধিবচন। তা ক্ষীণাসব ভিক্ষুর প্রহীন, উচ্ছিন্ন-মূল, শীর্ষবিহীন তালবৃক্ষসদৃশ, পুনর্ভবরহিত, অনাগতে অনুৎপত্তিশীল। সেজন্য ক্ষীণাসব ভিক্ষু ‘ছিন্নস্রোত’ বলে কথিত হন। ভন্তে, রাগ (আসক্তি) বন্ধন, দ্বেষ বন্ধন, মোহ বন্ধন; তা ক্ষীণাসব ভিক্ষুর প্রহীন, উচ্ছিন্নমূল, শীর্ষবিহীন তালবৃক্ষ সদৃশ, পুনর্ভবরহিত, অনাগতে অনুৎপত্তিশীল। সেজন্য ক্ষীণাসব ভিক্ষু ‘বন্ধন বিমুক্ত’ বলে কথিত হন। ভন্তে, ভগবান কর্তৃক ইহা উক্ত হয়েছে :</p>
<blockquote class='gatha'>
<p>“পবিত্রতা অগ্রে করি, শুভ্র আবরণ পরি, স্মৃতিরূপ এক গতি, রথ এক করে আগমন, আসে দুঃখহীন একজন কর তাকে দরশন, ছিন্ন যার তৃষ্ণাস্রোত, বিমুক্ত যে সকল বন্ধন।”</p>
</blockquote>
<p>“ভন্তে, ভগবান কর্তৃক সংক্ষিপ্তভাবে ভাষিত বিষয়ের বিস্তারিত অর্থ আমি এরূপে জানি।” “হে গৃহপতি, আপনার পক্ষে ইহা লাভ, আপনার পক্ষে ইহা সুলাভ যে গম্ভীর বুদ্ধবচনে আপনার প্রজ্ঞাচক্ষু উৎপন্ন হয়েছে।”</p>
<p class='endsutta'>পঞ্চম সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
