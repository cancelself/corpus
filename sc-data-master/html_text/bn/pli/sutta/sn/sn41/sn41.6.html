<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn41.6' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>চিত্ত-সংযুক্তচিত্ত-সংযুক্ত</li>
</ul>
<h1 class='sutta'>৪১.৬. দ্বিতীয় কামভূ সূত্র</h1>
</header>
<p>এক সময় আয়ুষ্মান কামভূ মচ্ছিকাসন্ডে অবস্থান করছিলেন, আম্রবনে। তখন চিত্ত গৃহপতি যেখানে আয়ুষ্মান কামভূ ছিলেন সেখানে উপস্থিত হয়ে আয়ুষ্মান কামভূকে অভিবাদন করে একপাশে উপবেশন করলেন। একপাশে উপবিষ্ট চিত্ত গৃহপতি আয়ুষ্মান কামভূকে বললেন :</p>
<p>“ভন্তে, সংস্কার কত প্রকার?” “গৃহপতি, এই তিন প্রকার সংস্কার। যথা : কায়-সংস্কার, বাক্‌-সংস্কার, চিত্ত-সংস্কার।” “সাধু, ভন্তে” বলে চিত্ত গৃহপতি আয়ুষ্মান কামভূর উক্তিতে আনন্দ প্রকাশ করে এবং তা অনুমোদন করে আয়ুষ্মান কামভূকে তদতিরিক্ত প্রশ্ন জিজ্ঞেস করলেন, “ভন্তে, কায়-সংস্কার কী, বাক্‌-সংস্কার কী, চিত্ত-সংস্কার কী?” “গৃহপতি, শ্বাস-প্রশ্বাস কায়-সংস্কার, বিতর্ক-বিচার বাক্‌ সংস্কার, সংজ্ঞা ও বেদনা চিত্ত-সংস্কার।” “সাধু ভন্তে” বলে চিত্ত গৃহপতি আয়ুষ্মান কামভূর উক্তিতে আনন্দ প্রকাশ করে এবং তা অনুমোদন করে আয়ুষ্মান কামভূকে তদতিরিক্ত প্রশ্ন জিজ্ঞেস করলেন, “ভন্তে, কী কারণে শ্বাস-প্রশ্বাস কায়-সংস্কার, কী কারণে বিতর্ক-বিচার বাক্‌-সংস্কার, কী কারণে সংজ্ঞা ও বেদনা চিত্ত-সংস্কার?” “গৃহপতি, শ্বাস-প্রশ্বাস কায়িক, এগুলো কায়-প্রতিবদ্ধ, তজ্জন্য শ্বাস-প্রশ্বাস কায়-সংস্কার। গৃহপতি, পূর্বে বিতর্ক-বিচার করে পরে বাক্য উচ্চারণ করে, সেজন্য বিতর্ক-বিচার বাক্‌-সংস্কার। গৃহপতি, সংজ্ঞা ও বেদনা চৈতসিক (চিত্তগত ধর্ম), এই (দুই) ধর্ম চিত্ত প্রতিবদ্ধ, সেজন্য সংজ্ঞা ও বেদনা চিত্ত-সংস্কার।”</p>
<p>“সাধু ভন্তে” বলে চিত্ত গৃহপতি আয়ুষ্মান কামভূর উক্তিতে আনন্দ প্রকাশ করে এবং তা অনুমোদন করে আয়ুষ্মান কামভূকে তদতিরিক্ত প্রশ্ন জিজ্ঞেস করলেন, “ভন্তে, কিরূপে সংজ্ঞা-বেদয়িত-নিরোধ-সমাপত্তি লাভ হয়?” “গৃহপতি, যে ভিক্ষু সংজ্ঞা-বেদয়িত-নিরোধ-সমাপত্তি সমপ্রাপ্ত হন তাঁর মনে এরূপ চিন্তা হয় না যে, তিনি এই সমাপত্তি সমপ্রাপ্ত হবেন কিংবা তিনি ইহা সমপ্রাপ্ত হচ্ছেন, অথবা তিনি ইহা সমপ্রাপ্ত হয়েছেন। পূর্ব হতে তাঁর চিত্ত এভাবে সুভাবিত যে তাতে অক্লেশে তদবস্থায় উপনীত হওয়া যায়।” “সাধু ভন্তে” বলে চিত্ত গৃহপতি আয়ুষ্মান কামভূর উক্তিতে আনন্দ প্রকাশ করে এবং তা অনুমোদন করে আয়ুষ্মান কামভূকে তদতিরিক্ত প্রশ্ন জিজ্ঞেস করলেন, “ভন্তে, সংজ্ঞা-বেদয়িত-নিরোধ-সমাপত্তি-সমাপন্ন ভিক্ষুর মধ্যে কোন ধর্ম প্রথম নিরুদ্ধ হয়, তা কি কায়-সংস্কার, বাক্‌-সংস্কার কিংবা চিত্ত-সংস্কার?” “গৃহপতি, সংজ্ঞা-বেদয়িত-নিরোধ-সমাপত্তি-সমাপন্ন ভিক্ষুর মধ্যে প্রথম নিরুদ্ধ হয় কায় সংস্কার, তারপর বাক্‌-সংস্কার, তারপর চিত্ত-সংস্কার।”</p>
<p>“সাধু ভন্তে” বলে চিত্ত গৃহপতি আয়ুষ্মান কামভূর উক্তিতে আনন্দ প্রকাশ করে এবং তা অনুমোদন করে আয়ুষ্মান কামভূকে তদতিরিক্ত প্রশ্ন জিজ্ঞেস করলেন, “ভন্তে, যিনি মৃত, কালগত এবং যেই ভিক্ষু সংজ্ঞা-বেদয়িত-নিরোধ-সমাপত্তি-নিমগ্ন, তাঁদের মধ্যে পার্থক্য কী?” “গৃহপতি, যিনি মৃত কালগত তাঁর কায়-সংস্কার (জীবন-ক্রিয়া) নিরুদ্ধ ও প্রস্তব্ধ, বাক্‌-সংস্কার (বচনক্রিয়া) নিরুদ্ধ ও প্রস্তব্ধ, আয়ু পরিক্ষীণ, উষ্মা উপশান্ত, ইন্দ্রিয়গ্রাম পরিভিন্ন (ছিন্নভিন্ন) হয়; এবং যেই ভিক্ষু সংজ্ঞা-বেদয়িত-নিরোধ-সমাপত্তি-নিমগ্ন তাঁরও কায়-সংস্কার নিরুদ্ধ ও প্রস্তব্ধ, বাক্‌-সংস্কার নিরুদ্ধ ও প্রস্তব্ধ, চিত্ত সংস্কার নিরুদ্ধ ও প্রস্তব্ধ হয়, (কিন্তু) আয়ু পরিক্ষীণ হয় না, উষ্মা উপশান্ত হয় না, ইন্দ্রিয়গ্রাম বিপ্রসন্ন (অনাবিল) থাকে। গৃহপতি, যিনি মৃত কালগত এবং যেই ভিক্ষু সংজ্ঞা-বেদয়িত-নিরোধ-সমাপত্তি-নিমগ্ন, তাঁদের মধ্যে ইহাই পার্থক্য।”</p>
<p>“সাধু ভন্তে, ” বলে চিত্ত গৃহপতি আয়ুষ্মান কামভূর উক্তিতে আনন্দ প্রকাশ করে এবং তা অনুমোদন করে আয়ুষ্মান কামভূকে তদতিরিক্ত প্রশ্ন জিজ্ঞেস করলেন, ভন্তে, কিরূপে সংজ্ঞা-বেদয়িত-নিরোধ-সমাপত্তি হতে পুনর্বত্থান হয়?” “গৃহপতি, সংজ্ঞা-বেদয়িত-নিরোধ-সমাপত্তি হতে উঠতে হলে ভিক্ষুর মনে এরূপ কোনো চিন্তা হয় না যে, তিনি এই সমাপত্তি হতে উঠবেন, উঠতেছেন অথবা উঠেছেন। পূর্ব হতে এ বিষয়ে তাঁর চিত্ত এমন সুভাবিত থাকে যাতে সহজেই তদবস্থায় উপনীত হওয়া যায়।” “সাধু ভন্তে”, বলে চিত্ত গৃহপতি আয়ুষ্মান কামভূর উক্তিতে আনন্দ প্রকাশ করে এবং তা অনুমোদন করে আয়ুষ্মান কামভূকে তদতিরিক্ত প্রশ্ন জিজ্ঞেস করলেন, “ভন্তে, সংজ্ঞা-বেদয়িত-নিরোধ-সমাপত্তি হতে উঠবার সময় ভিক্ষুর মধ্যে কোন ধর্ম প্রথম জাগ্রত হয়, তা কি কায়-সংস্কার, বাক্‌-সংস্কার কিংবা চিত্ত-সংস্কার?” “গৃহপতি, সংজ্ঞা-বেদয়িত-নিরোধ-সমাপত্তি হতে উঠবার সময় ভিক্ষুর মধ্যে প্রথম জাগ্রত হয় চিত্ত-সংস্কার, তারপর কায়-সংস্কার, তারপর বাক্‌-সংস্কার।” “সাধু ভন্তে”, বলে চিত্ত গৃহপতি আয়ুষ্মান কামভূর উক্তিতে আনন্দ প্রকাশ করে এবং তা অনুমোদন করে আয়ুষ্মান কামভূকে তদতিরিক্ত প্রশ্ন জিজ্ঞেস করলেন, “ভন্তে, সংজ্ঞা-বেদয়িত-নিরোধ-সমাপত্তি হতে উত্থিত ভিক্ষুকে কয় স্পর্শে স্পর্শ করে?” “গৃহপতি, সংজ্ঞা-বেদয়িত-নিরোধ-সমাপত্তি হতে উত্থিত ভিক্ষুকে এই তিন স্পর্শে স্পর্শ করে :-শূন্যতা স্পর্শ, অনিমিত্ত স্পর্শ, অপ্রণিহিত স্পর্শ ।” “সাধু ভন্তে” বলে চিত্ত গৃহপতি আয়ুষ্মান কামভূর উক্তিতে আনন্দ প্রকাশ করে ও তা অনুমোদন করে আয়ুষ্মান কামভূকে তদতিরিক্ত প্রশ্ন জিজ্ঞেস করলেন, “ভন্তে, সংজ্ঞা-বেদয়িত-নিরোধ-সমাপত্তি হতে উত্থিত ভিক্ষুর চিত্ত কি অভিমুখী, কি প্রবণ, কি প্রাগ্‌ভার (অবনত)?” “গৃহপতি, সংজ্ঞা-বেদয়িত-নিরোধ-সমাপত্তি হতে উত্থিত ভিক্ষুর চিত্ত বিবেকাভিমুখী, বিবেক-প্রবণ, বিবেক-প্রাগ্‌ভার (বিবেকাবনত)।”</p>
<p>“সাধু, ভন্তে, ” বলে চিত্ত গৃহপতি আয়ুষ্মান কামভূর উক্তিতে আনন্দ প্রকাশ করে এবং তা অনুমোদন করে আয়ুষ্মান কামভূকে তদতিরিক্ত প্রশ্ন জিজ্ঞেস করলেন, “ভন্তে, সংজ্ঞা-বেদয়িত-নিরোধ-সমাপত্তির পক্ষে কয় ধর্ম বহুপকারী?” “গৃহপতি, আপনি এখন আমাকে যা জিজ্ঞেস করছেন তা নিশ্চয়ই আপনার পক্ষে প্রথমে জিজ্ঞেস করা উচিত ছিল। তথাপি আমি তা ব্যাখ্যা করছি। হে গৃহপতি, সংজ্ঞা-বেদয়িত-নিরোধ-সমাপত্তির দুই ধর্ম বহুপকারী। যথা : শমথ এবং বিদর্শন।”</p>
<p class='endsutta'>ষষ্ঠ সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
