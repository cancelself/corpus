<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn41.10' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>চিত্ত-সংযুক্তচিত্ত-সংযুক্ত</li>
</ul>
<h1 class='sutta'>৪১.১০. রোগী দর্শন সূত্র</h1>
</header>
<p>সেই সময় চিত্ত গৃহপতি ব্যাধিগ্রস্ত, দুঃখিত ও সাংঘাতিক পীড়িত হয়েছিলেন। তখন অনেক উদ্যানদেবতা, বনদেবতা, বৃক্ষদেবতা, ঔষধি-তৃণ-বনস্পতি-আশ্রিত দেবতা একত্রিতভাবে সমাগত হয়ে চিত্ত গৃহপতিকে বললেন, “হে গৃহপতি, ‘অনাগতে আমি চক্রবর্তী রাজা হবো’; এরূপ প্রণিধান (সংকল্প) করুন।”</p>
<p>এরূপ উক্ত হলে চিত্ত গৃহপতি সেই উদ্যানদেবতা, বনদেবতা, বৃক্ষদেবতা ঔষধি-তৃণ-বনস্পতি-আশ্রিত দেবতাদেরকে বললেন, “তা-ও তো অনিত্য, তা-ও অধ্রুব, তা-ও তো পরিত্যাগ করে চলে যেতে হয়।” এরূপ উক্ত হলে চিত্ত গৃহপতির মিত্র-অমাত্য-জ্ঞাতি-সলোহিতগণ (রক্তের সম্পর্কযুক্ত জ্ঞাতিগণ) চিত্ত গৃহপতিকে বললেন, “আর্যপুত্র, স্মৃতি জাগ্রত করুন, বিলাপ করবেন না।” “আমি কি বলেছি যে আপনারা আমাকে এরূপ বলছেন, “আর্যপুত্র, স্মৃতি জাগ্রত করুন, বিলাপ করবেন না?” “হে আর্যপুত্র, আপনি বলেছেন, “তা-ও তো অনিত্য, তা-ও তো অধ্রুব, তা-ও তো পরিত্যাগ করে চলে যেতে হয়।” “আমাকে উদ্যানদেবতা, বনদেবতা, বৃক্ষদেবতা, ঔষধি-তৃণ-বনস্পতি-আশ্রিত দেবতাগণ এরূপ বলেছিল, ‘হে গৃহপতি, অনাগতে আমি চক্রবর্তী রাজা হবো; এরূপ প্রণিধান (সংকল্প) করুন।’ তাই আমি তাদেরকে বলেছি, ‘তাও তো অনিত্য, তাও তো অধ্রুব, তাও তো পরিত্যাগ করে চলে যেতে হয়’।” “হে আর্যপুত্র, কি অন্তর্নিহিত অর্থ বিবেচনা করে সেই উদ্যানদেবতা, বনদেবতা, বৃক্ষদেবতা, ঔষধি-তৃণ-বনস্পতি-আশ্রিত দেবতাগণ এরূপ বলেছিল, ‘হে গৃহপতি, অনাগতে আমি চক্রবর্তী রাজা হবো; এরূপ প্রণিধান (সংকল্প) করুন’।” সেই উদ্যানদেবতা, বনদেবতা, বৃক্ষদেবতা, ঔষধি-তৃণ-বনস্পতি-আশ্রিত দেবতাদের এরূপ চিন্তা উৎপন্ন হয়েছিল : এই চিত্ত গৃহপতি শীলবান, কল্যাণধর্মী। যদি তিনি প্রণিধান করেন, ‘অনাগতে আমি চক্রবর্তী রাজা হবো’ তা তার পূর্ণ হবে, শীলবান ধার্মিকের প্রণিধান বিশুদ্ধতা-হেতু ধার্মিক ফল অনুদর্শন করে। সেই উদ্যানদেবতা, বনদেবতা, বৃক্ষদেবতা, ওষধি-তৃণ-বনস্পতি-আশ্রিত দেবতাগণ এই অন্তর্নিহিত অর্থ বিবেচনা করে এরূপ বলেছিল, “হে গৃহপতি, অনাগতে আমি চক্রবর্তী রাজা হবো; এরূপ প্রণিধান (সংকল্প) করুন।’ তাই আমি তাদেরকে বলেছি, ‘তাও তো অনিত্য, তাও তো অধ্রুব, তাও তো পরিত্যাগ করে চলে যেতে হয়।’”</p>
<p>“তাহলে আর্যপুত্র, আমাদেরকে উপদেশ প্রদান করুন।” “তাহলে আপনারা এরূপ শিক্ষা করবেন-বুদ্ধের প্রতি অবিচলিত শ্রদ্ধাসম্পন্ন হবো। সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর দম্য পুরুষ সারথি, দেব-মানবের শাস্তা (শিক্ষক), বুদ্ধ ও ভগবান। আমরা ধর্মের প্রতি অবিচলিত শ্রদ্ধাসম্পন্ন হবো। ভগবান কর্তৃক ধর্ম সুব্যাখ্যাত, স্বয়ং দর্শনীয়, অকালিক, এস দেখ বলার যোগ্য, নির্বাণে উপনয়নকারী, বিজ্ঞগণ কর্তৃক প্রতক্ষীতব্য (জ্ঞানীদের উপলব্ধিগম্য)। আমরা সংঘের প্রতি অবিচলিত শ্রদ্ধা (প্রসাদ)-সম্পন্ন হবো। ভগবানের শ্রাবকসংঘ সুপ্রতিপন্ন, ঋজুপ্রতিপন্ন, ন্যায়প্রতিপন্ন, সমীচীন প্রতিপন্ন, চারি যুগল বা পুদ্‌গল ভেদে অষ্টবিধ ভগবানের এই শ্রাবকসংঘ আহুনেয় (অভ্যর্থনার্হ), পাহুনেয় (পূজার্হ বা সম্মানার্হ), দাক্ষিণেয় (দক্ষিণার্হ), অঞ্জলিকরণীয় ও জগতের অনুত্তর পুণ্যক্ষেত্র। আপনারা নিশ্চয় এরূপ শিক্ষা করবেন-গৃহে (কুলে) যা কিছু দানীয় সামগ্রী আছে তা শীলবান কল্যাণধর্মীদের সাথে ভাগ করেই (প্রথমে দান দিয়ে) পরিভোগ করব ।</p>
<p>অতঃপর চিত্ত গৃহপতি মিত্র-অমাত্য-জ্ঞাতি-সলোহিতগণকে বুদ্ধের প্রতি, ধর্মের প্রতি, সংঘের প্রতি শ্রদ্ধান্বিত করে এবং ত্যাগে (দানে) প্রতিষ্ঠিত করে কালগত হলেন।</p>
<p class='endsutta'>দশম সূত্র সমাপ্ত।</p>
<p class='end'>চিত্ত-সংযুক্ত সমাপ্ত।</p>
<p class='uddana-intro'>স্মারক গাথা :</p>
<p class='uddana'>সংযোজন, দুই ইসিদত্ত, মহক আর কামভূ দুই হয়;<br>
গোদত্ত, নিগণ্ঠ, দিগম্বর আর রোগীদর্শন মিলে বর্গ পরিচয়।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
