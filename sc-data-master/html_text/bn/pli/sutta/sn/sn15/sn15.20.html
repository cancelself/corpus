<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn15.20' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>আদি অজ্ঞাত-সংযুক্তআদি অজ্ঞাত-সংযুক্ত</li>
<li class='vagga'>দ্বিতীয় বর্গ</li>
</ul>
<h1>১৫.২০. বৈপুল্য পর্বত সূত্র</h1>
</header>
<p>একসময় ভগবান রাজগৃহে গিজ্ঝাকূট পর্বতে অবস্থান করছিলেন। তখন ভগবান ভিক্ষুদেরকে ‘হে ভিক্ষুগণ’ বলে আহ্বান করলেন। ‘হ্যাঁ ভদন্ত’ বলে সেই ভিক্ষুগণ ভগবানের কথায় সম্মুতি দিলেন। (তখন) ভগবান এরূপ বললেন :</p>
<p>“ভিক্ষুগণ, এই সংসারের আদি অবিদিত। অবিদ্যা-নীবরণ ও তৃষ্ণা-সংযোজনে আবদ্ধ, (সংসারাবর্তে) ধাবমান, সংসরণকারী সত্ত্বগণের পূর্বান্ত দেখা যায় না। ভিক্ষুগণ, পুরাকালে এই বৈপুল্য পর্বতের নাম ছিল ‘প্রাচীনবংশ’। ভিক্ষুগণ, সে-সময় এই অঞ্চলের মানুষদের ‘ত্রিবর’ বলে পরিচিতি ছিল। ত্রিবর মানুষদের আয়ুষ্কাল ছিল চল্লিশহাজার বৎসর। তারা সেই প্রাচীনবংশ পর্বতটি চার দিনে আরোহণ করতো এবং চার দিনে অবতরণ করতো। সে-সময় ককুসন্ধ ভগবান অর্হৎ সম্যকসম্বুদ্ধ জগতে উৎপন্ন হয়েছিলেন। ককুসন্ধ ভগবান অর্হৎ সম্যকসম্বুদ্ধের বিধুর ও সঞ্জীব নামে দুজন অগ্রশ্রাবক ছিল। ভিক্ষুগণ, দেখ, সে পর্বতের সেই নাম অন্তর্হিত হয়েছে, সে-সময়ের মানুষ্যগণ মৃত্যুবরণ করেছে আর ককুসন্ধ ভগবানও পরিনির্বাপিত হয়েছেন। ভিক্ষুগণ, ঠিক এরূপে সংস্কারগুলো অনিত্য, অধ্রুব এবং অবিশ্বাস্য (অনাশ্বাসিক)। তদ্ধেতু তোমাদের সর্ব সংস্কারের প্রতি উদাসীন হওয়া উচিত, অনাসক্ত হওয়া উচিত এবং (সমস্ত বন্ধন হতে) বিমুক্ত হওয়া উচিত।”</p>
<p>“ভিক্ষুগণ, পুরাকালে এই বৈপুল্য পর্বতটি ‘বঙ্কক’ নামেও পরিচিত ছিল। সে-সময় মানুষদের ‘রোহিতাশ্ব’ বলে পরিচিতি ছিল। তাদের আয়ুস্কাল ছিল ত্রিশ হাজার বৎসর। তারা সেই ‘বঙ্কক’ পর্বতটি তিন দিনে আরোহণ করতো এবং তিন দিনে অবতরণ করতো। সে-সময়ে কোণাগমন ভগবান অর্হৎ সম্যকসম্বুদ্ধ জগতে উৎপন্ন হয়েছিলেন। ভিয়্যো ও সুত্তর নামক তাঁর দুজন অগ্রশ্রাবক ছিল। ভিক্ষুগণ, দেখ, সে পর্বতের সেই নাম অন্তর্হিত হয়েছে, সে-সময়ের মানুষ্যগণ মৃত্যুবরণ করেছে আর কোণাগমন ভগবানও পরিনির্বাপিত হয়েছেন। ভিক্ষুগণ, ঠিক এরূপে সংস্কারগুলো অনিত্য… বিমুক্ত হওয়া কর্তব্য।”</p>
<p>“ভিক্ষুগণ, পুরাকালে এই বৈপুল্য পর্বতের ‘সুপার্শ্ব’ নাম ছিল। সে-সময়ে মানুষদের ‘সুপ্রিয়’ বলে পরিচিতি ছিল। তাদের আয়ুস্কাল ছিল বিশ হাজার বৎসর। তারা সেই সুপার্শ্ব পর্বতটি দুই দিনে আরোহণ করতো এবং দুই দিনে অবতরণ করতো। সে-সময়ে কাশ্যপ ভগবান অর্হৎ সম্যকসম্বুদ্ধ জগতে উৎপন্ন হয়েছিলেন। তিষ্য ও ভারদ্বাজ নামক তাঁর দুজন অগ্রশ্রাবক ছিল। ভিক্ষুগণ, দেখ, সে পর্বতের সেই নাম অন্তর্হিত হয়েছে, সে-সময়ের মানুষ্যগণ মৃত্যুবরণ করেছে আর কাশ্যপ ভগবানও পরিনির্বাপিত হয়েছেন। ভিক্ষুগণ, ঠিক এরূপে সংস্কারগুলো অনিত্য; অধ্রুব, এবং অবিশ্বাস্য (অনাশ্বাসিক)… বিমুক্ত হওয়া কর্তব্য।”</p>
<p>“ভিক্ষুগণ, এখন এই বৈপুল্য পর্বতটি ‘বৈপুল্য’ বলে নামকরণ হয়েছে। বর্তমানে এই অঞ্চলের মানুষদের ‘মাগধক’ (মাগধকা) বলে পরিচিতি হয়েছে। এখন মাগধক মনাষ্যগণের আয়ুষ্কাল অতি অল্প, সামান্যমাত্র; যে বেশিদিন বেঁচে থাকে, তার আয়ুষ্কাল একশত বৎসরের কিছু কম বা বেশি। এরা অল্প সময়ের মধ্যে বৈপুল্য পর্বতটি আরোহণ করে এবং অল্প সময়ের মধ্যে অবতরণ করে। ভিক্ষুগণ, এখন আমি অর্হৎ সম্যকসম্বুদ্ধ জগতে উৎপন্ন হয়েছি। সারিপুত্র ও মৌদগল্লায়ন নামক আমার দুজন অগ্রশ্রাবক আছে। ভিক্ষুগণ, এমন সময় আসবে যা এই পর্বতের নামও বিলুপ্ত হয়ে যাবে, এই মনুষ্যগণও মৃত্যুবরণ করবে এবং আমিও পরিনির্বাপিত হবো। ভিক্ষুগণ, ঠিক এরূপে সংস্কারগুলো অনিত্য, অধ্রুব এবং অবিশ্বাস্য। তদ্ধেতু তোমাদের সর্ব সংস্কারের প্রতি উদাসীন হওয়া উচিত, অনাসক্ত হওয়া উচিত এবং (সমস্ত বন্ধন হতে) বিমুক্ত হওয়া উচিত।”</p>
<p>ভগবান এটি বললেন। এটি বলার পর শাস্তা সুগত পুনরায় গাথায় এরূপ বললেন :</p>
<p>“ত্রিবরদের সময়ে ‘প্রাচীনবংশ’, রোহিতাশ্বদের ‘বঙ্কক’, সুপ্রিয়দের ‘সুপার্শ্ব’ আর এখন মাগধকদের ‘বৈপুল্য’ নাম হয়েছে। সংস্কার মাত্রই অনিত্য, উদয়-বিলয়ধর্মী, উৎপন্ন হয়ে নিরুদ্ধ হয়, সেগুলোর উপশমই প্রকৃত সুখ।” দশম সূত্র।</p>
<p class='endvagga'>দ্বিতীয় বর্গ সমাপ্ত।</p>
<p class='uddana-intro'>স্মারক-গাথা :</p>
<p class='uddana'>দুর্গত, সুখিত, ত্রিংশ, মাতা ও পিতা সূত্র,<br>
ভ্রাতা, ভগ্নি, পুত্র, কন্যা, বৈপুল্য পর্বত উক্ত।</p>
<p class='end'>আদি অজ্ঞাত-সংযুক্ত সমাপ্ত।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
