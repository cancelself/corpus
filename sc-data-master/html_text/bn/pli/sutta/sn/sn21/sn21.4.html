<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn21.4' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>ভিক্ষু-সংযুক্তভিক্ষু-সংযুক্ত</li>
</ul>
<h1>২১.৪. নব সূত্র</h1>
</header>
<p>ভগবান তখন শ্রাবস্তীতে অবস্থান করছিলেন। সে-সময় কোনো এক নবীন ভিক্ষু আহারের পর অপরাহ্নে বিহারে প্রবেশ করে হতোদ্যম ও নিরুৎসুক হয়ে নীরবে থাকতেন। চীবর সেলাই করার সময় ভিক্ষুদের সহায়তা করতেন না। তখন বহুসংখ্যক ভিক্ষু ভগবানের নিকট গিয়ে শ্রদ্ধাভিবাদন করে একপার্শ্বে বসলেন। একপাশে উপবিষ্ট সেই ভিক্ষুগণ ভগবানকে এই বিষয়ে বললেন, ‘ভন্তে, এখানে জনৈক নবীন ভিক্ষু আহারের পর অপরাহ্নে বিহারে প্রবেশ করে হতোদ্যম ও নিরুৎসুক হয়ে নীরবে থাকেন। চীবর সেলাই করার সময়েও ভিক্ষুদের সহায়তা করেন না।’</p>
<p>তখন ভগবান জনৈক ভিক্ষুকে আহ্বান করলেন, ‘ওহে ভিক্ষু, তুমি আমার কথায় সে ভিক্ষুকে বলো যে ‘শাস্তা তাকে ডাকছেন।’ ‘হ্যাঁ ভগবান’ বলে ভিক্ষুটি ভগবানের কথায় সম্মত হয়ে সেই ভিক্ষুর নিকট উপস্থিত হলেন। উপস্থিত হয়ে বললেন, ‘বন্ধু, শাস্তা আপনাকে ডাকছেন।’ ‘হ্যাঁ বন্ধু’ বলে সে ভিক্ষুকে সম্মতি জানিয়ে ভগবানের নিকট উপস্থিত হলেন। উপস্থিত হয়ে ভগবানকে শ্রদ্ধাভিবাদন জানিয়ে একপার্শ্বে বসে পড়লেন। একপাশে উপবিষ্ট সেই ভিক্ষুকে ভগবান জিজ্ঞেস করলেন, ‘হে ভিক্ষু, তুমি সত্যিই কি আহারের পর অপরাহ্নে বিহারে প্রবেশ করে হতোদ্যম ও নিরুৎসুক হয়ে নীরবে থাক, চীবর সেলাই করার সময়ও ভিক্ষুদের সহায়তা কর না?’ ‘হ্যাঁ ভন্তে; তবে আমি তো নিজের কাজই করে থাকি।’</p>
<p>অনন্তর ভগবান স্বীয় চিত্ত দিয়ে সে ভিক্ষুর চিত্তাবস্থা জ্ঞাত হয়ে ভিক্ষুদেরকে আহ্বান করে বললেন, ‘হে ভিক্ষুগণ, তোমরা এই ভিক্ষুর নিন্দা করো না। এই ভিক্ষু চতুর্থ ধ্যানের, অভিচৈতসিকের (আত্মজ্ঞান নির্ভরকারী চেতনা), দৃষ্টধর্ম-সুখবিহারের অনায়াসলাভী, কৃত্যলাভী ও যথেচ্ছালাভী। যেজন্য কুলপুত্রগণ আগার হতে অনাগারিকভাবে প্রব্রজিত হয়, সেই ব্রহ্মচর্যের পর্যবসান ইহজীবনে স্বয়ং অভিজ্ঞা প্রত্যক্ষ করে, অধিগত হয়ে অবস্থান করছে।’</p>
<p>ভগবান এরূপ বললেন। এটি বলার পর অতঃপর সুগত শাস্তা আবার গাথায় এরূপ বললেন :</p>
<p>‘শিথিল পরাক্রমে, অল্পশক্তিতে নির্বাণ অধিগত করা যায় না এবং সকল প্রকার দুঃখ থেকে মুক্তি লাভ করা যায় না। এই নবীন ভিক্ষু উত্তম পুরুষ, মারকে সসৈন্য পরাভূত করে অন্তিম দেহ ধারণ করেছে।’ চতুর্থ সূত্র।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
