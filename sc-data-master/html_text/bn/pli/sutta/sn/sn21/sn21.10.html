<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn21.10' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>ভিক্ষু-সংযুক্তভিক্ষু-সংযুক্ত</li>
</ul>
<h1>২১.১০. থের নামক সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান রাজগৃহস্থ বেণুবনে কলকন্দনিবাপে অবস্থান করছিলেন। সে-সময়ে থের নামক জনৈক ভিক্ষু ছিলেন একাবিহারী ও একা বিহারীর প্রশংসাকারী। তিনি একাকী ভিক্ষান্নের জন্য গ্রামে প্রবেশ করেন, একাকী প্রত্যাবর্তন করেন, একাকী নির্জনে অবস্থান করেন, একাকী চঙ্ক্রমণ করেন। অনন্তর বহুসংখ্যক ভিক্ষু ভগবানের নিকট গিয়ে উপস্থিত হলেন। উপস্থিত হয়ে ভগবানকে শ্রদ্ধাভিবাদন জানিয়ে একপার্শ্বে বসলেন। একপাশে উপবিষ্ট সেই ভিক্ষুগণ ভগবানের উদ্দেশ্যে এরূপ বললেন, ‘ভন্তে, এখানে স্থবির নামক জনৈক ভিক্ষু একাবিহারী ও একাবিহারীর প্রশংসাকারী।’</p>
<p>অতঃপর ভগবান জনৈক ভিক্ষুকে আহ্বান করে বললেন, ‘হে ভিক্ষু, তুমি আমার কথায় (জনৈক) স্থবির ভিক্ষুকে বলো যে, ‘বন্ধু স্থবির, শাস্তা আপনাকে ডাকছেন।’ ‘হ্যাঁ ভন্তে’ বলে ভিক্ষুটি ভগবানের কথায় সম্মত হয়ে আয়ুষ্মান স্থবির ভিক্ষুর কাছে উপস্থিত হলেন। উপস্থিত হয়ে তাকে এরূপ বললেন, ‘বন্ধু স্থবির, শাস্তা আপনাকে ডাকছেন।’ ‘হ্যাঁ বন্ধু’ বলে আয়ুষ্মান স্থবির সেই ভিক্ষুকে প্রতিশ্রুতি দিয়ে ভগবানের সকাছে উপস্থিত হলেন। উপস্থিত হয়ে ভগবানকে শ্রদ্ধাভিবাদন জানিয়ে একপার্শ্বে বসে পড়লেন। একান্তে উপবিষ্ট আয়ুষ্মান স্থবিরকে ভগবান জিজ্ঞেস করলেন, ‘হে স্থবির, তুমি কি সত্যিই একাবিহারী ও একাবিহারীর প্রশংসাকারী?’ ‘হ্যাঁ ভন্তে’। ‘স্থবির, তুমি কিরূপ একাবিহারী ও একাবিহারীর প্রশংসাকারী?’ ‘ভন্তে, এখানে আমি ভিক্ষান্নের জন্য একাকী গ্রামে প্রবেশ করি, একাকী প্রত্যাবর্তন করি, একাকী নির্জনে অবস্থান করি এবং একাকী চঙ্ক্রমণ করি। ভন্তে, আমি এরূপ একাবিহারী, একাবিহারীর প্রশংসাকারী।’</p>
<p>‘হে স্থবির ভিক্ষু, একাবস্থান আছে, আমি নাই বলি না। তবে একাবস্থান সবিশেষ বর্ণনা যেভাবে পূর্ণ হয়, তা শোন, উত্তমরূপে মনোনিবেশ করো, আমি ভাষণ করব।’ ‘হ্যাঁ ভন্তে’…। ‘হে স্থবির, কিভাবে একাবস্থান সবিশেষ বর্ণনা পূর্ণ হয়? এখানে যা অতীত, তা প্রহীন (অর্থাৎ অতীত জন্মের প্রতি অনুরাগ বিগত), যা অনাগত, তা বিসর্জিত (অর্থাৎ অনাগত জন্মের প্রতি আসক্তি অনুৎপাদন) এবং বর্তমান জন্মের প্রতি অনুরাগ উত্তমরূপে বিনোদিত। এভাবে একাবস্থান সবিস্তারে পূর্ণ হয়।’</p>
<p>ভগবান এরূপ বললেন। এটি বলার পর অতঃপর সুগত শাস্তা আবার গাথায় এরূপ বললেন :</p>
<p>‘সর্বজয়ী, সর্বজ্ঞ সুমেধ সর্বধর্মে নির্লিপ্ত, সর্বত্যাগী, তৃষ্ণাক্ষয়ে বিমুক্ত ব্যক্তিকে আমি একা বিহারী বলে থাকি।’ দশম সূত্র।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
