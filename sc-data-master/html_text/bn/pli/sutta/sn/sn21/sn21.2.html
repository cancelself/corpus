<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn21.2' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>ভিক্ষু-সংযুক্তভিক্ষু-সংযুক্ত</li>
</ul>
<h1>২১.২. উপতিষ্য সূত্র</h1>
</header>
<p>ভগবান তখন শ্রাবস্তীতে অবস্থান করছিলেন। তথায় আয়ুষ্মান সারিপুত্র ভিক্ষুদেরকে ‘হে ভিক্ষু বন্ধুগণ’ বলে আহ্বান করলেন। ‘হ্যাঁ বন্ধু’ বলে সেই ভিক্ষুগণও আয়ুষ্মান সারিপুত্রকে প্রত্যুত্তর দিলেন। এবার আয়ুষ্মান সারিপুত্র এরূপ বললেন :</p>
<p>“বন্ধুগণ, এখানে নির্জনে একাকী বসে আমার মনে এই চিত্ত পরিবিতর্ক (চিন্তা) উৎপন্ন হয়েছে, ‘জগতে এমন কিছু আছে কী যার বিপরিণামে, অন্যথাভাব প্রাপ্তিতে শোক, বিলাপ, দুঃখ, দৌর্মনস্য, হা-হুতাশ উৎপন্ন হতে পারে?’ বন্ধুগণ, তখনি আমার এরূপ মনে হলো : ‘জগতে এমন কিছু নেই যার বিপরিণামে, অন্যথভাব প্রাপ্তিতে শোক, বিলাপ, দুঃখ, দৌর্মনস্য, হা-হুতাশ, উৎপন্ন হতে পারে।’”</p>
<p>সারিপুত্র এরূপ বললে আয়ুষ্মান আনন্দ আয়ুষ্মান সারিপুত্রকে জিজ্ঞেস করে বললেন, “বন্ধু সারিপুত্র, শাস্তার বিপরিণামে, অন্যথাভাব প্রাপ্তিতেও কী আপনার শোক, বিলাপ, দুঃখ, দৌর্মনস্য, হা-হুতাশ, উৎপন্ন হবে না?’ ‘বন্ধু আনন্দ, শাস্তার বিপরিণামে, অন্যথাভাব প্রাপ্তিতেও আমার শোক, বিলাপ, দুঃখ, দৌর্মনস্য, হা-হুতাশ উৎপন্ন হবে না। তবে আমার মনে হবে, ‘মহানুভাবসম্পন্ন, মহাঋদ্ধিসম্পন্ন, মহাশক্তির আধার শাস্তা অন্তর্হিত হলেন। যদি ভগবান দীর্ঘকাল থাকতেন, তাহলে সেটা হতো বহুজনের হিতের কারণ, বহুজনের সুখের কারণ, লোকানুকম্পার কারণ এবং দেব-মনুষ্যের অর্থ, হিত ও সুখের কারণ।’ (এটি শুনে আয়ুষ্মান আনন্দ বললেন) আয়ুষ্মান সারিপুত্রের তো দীর্ঘকাল অহংকার, মমকার, মানানুশয়, সমুচ্ছিন্ন হয়েছে। তাই আয়ুষ্মান সারিপুত্রের শাস্তার বিপরিণামে, অন্যথাভাব প্রাপ্তিতেও শোক, বিলাপ, দুঃখ, দৌর্মনস্য, হা-হুতাশ উৎপন্ন হতে পারে না।” দ্বিতীয় সূত্র।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
