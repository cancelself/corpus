<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn21.3' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>ভিক্ষু-সংযুক্তভিক্ষু-সংযুক্ত</li>
</ul>
<h1>২১.৩. ঘট সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান শ্রাবস্তীতে অনাথপিণ্ডিক শ্রেষ্ঠীর দানকৃত জেতবন বিহারে অবস্থান করছিলেন। তখন আয়ুষ্মান সারিপুত্র ও আয়ুষ্মান মহামৌদগল্লায়ন রাজগৃহস্থ বেণুবনে কলকন্দনিবাপে এক বিহারে অবস্থান করছিলেন। অতঃপর (একদিন) সন্ধ্যায় আয়ুষ্মান সারিপুত্র ধ্যান হতে উঠে আয়ুষ্মান মহামৌদগল্লায়নের কাছে গেলেন। গিয়ে মহামৌদগল্লায়নের সাথে সন্তোষজনক কুশল আলাপ করলেন এবং আলাপ শেষে একপার্শ্বে বসে পড়লেন। একপাশে উপবিষ্ট আয়ুষ্মান সারিপুত্র আয়ুষ্মান মহামৌদগল্লায়নকে এরূপ বললেন :</p>
<p>‘বন্ধু মৌদগল্লায়ন, আপনার ইন্দ্রিয়গুলো বিপ্রসন্ন, মুখবর্ণ উজ্জ্বল দেখাচ্ছে, আয়ুষ্মান মৌদগল্লায়ন নিশ্চয়ই আজ শান্ত ধ্যানবিহারে নিমগ্ন ছিলেন।’ ‘হ্যাঁ বন্ধু, আজ আমি প্রশস্ত (ওলারিক) ধ্যানবিহারে ছিলাম, তবে তবুও ধর্মালাপ হয়েছিল।’ ‘আয়ুষ্মান মৌদগল্যায়নের কার সঙ্গে ধর্মালাপ হয়েছিল?’ ‘বন্ধু, ভগবানের সাথে আমার ধর্মালাপ হয়েছিল।’ ‘বন্ধু, ভগবান তো এখান হতে দূরে, শ্রাবস্তীর অনাথপিণ্ডিক শ্রেষ্ঠীর দানকৃত জেতবন বিহারে অবস্থান করেছেন। আয়ুষ্মান মহামৌদগল্লায়ন কী ঋদ্ধি দ্বারা ভগবানের কাছে উপস্থিত হয়েছেন নাকি ভগবান ঋদ্ধি দ্বারা মহামৌদগল্লায়নের কাছে উপস্থিত হয়েছেন?’ ‘বন্ধু, ভগবানও ঋদ্ধি দ্বারা উপস্থিত হননি আর আমিও ঋদ্ধি দ্বারা ভগবানের কাছে উপস্থিত হইনি। আমার দিব্যচক্ষু, দিব্যকর্ণ, যতদূর বিশুদ্ধ, ভগবানেরও ততদূর। ভগবানের দিব্যচক্ষু, দিব্যকর্ণ, যতদূর বিশুদ্ধ, আমারও ততদূর।’ ‘ভগবানের সাথে আয়ুষ্মান মহামৌদগল্লায়নের কিরূপ ধর্মালাপ হয়েছিল?’</p>
<p>“বন্ধু, আমি ভগবানকে এরূপ বলেছিলাম, ‘ভন্তে ‘আরব্ধবীর্য, আরব্ধবীর্য’ বলা হয়। কী প্রকারে আরব্ধবীর্য হয়?’ এরূপ বললে ভগবান আমাকে বললেন, ‘মৌদগল্লায়ন, এখানে ভিক্ষু আরব্ধবীর্য হয়ে সংকল্প করে, ‘ত্বক, স্নায়ু, অবশিষ্ট থাকুক, রক্ত-মাংস শুকিয়ে যাক, পুর্বষোচিত সাহস, পুর্বষোচিত উদ্যম, পুর্বষোচিত পরাক্রমে যা পাওয়া উচিত (নির্বাণ) তা প্রাপ্ত না হয়ে উদ্যম নিরস্ত হবে না। মৌদগল্লায়ন, এরূপেই আরব্ধবীর্য হয়।’ বন্ধু সারিপুত্র, ভগবানের সাথে আমার এরূপই ধর্মালাপ হয়েছিল।”</p>
<p>সারিপুত্র, ‘বন্ধু, যেমন ক্ষুদ্র পাথরকুচি বা ক্ষুদ্র ক্ষুদ্র পাথর পর্বতরাজ হিমালয়ের সঙ্গে উপমেয় মাত্র (উপমা দেয়া যায় মাত্র, তবে কিছুতেই সমতুল্য নহে), তেমনি আমারও আয়ুষ্মান মহামৌদগল্লায়নের সঙ্গে উপমেয় মাত্র। আয়ুষ্মান মহামৌদগল্লায়ন মহাঋদ্ধিসম্পন্ন, মহানুভাবসম্পন্ন এবং ইচ্ছা করলে কল্পকাল পর্যন্ত বেঁচে থাকতে পারেন।’</p>
<p>মৌদগল্লায়ন ‘বন্ধু, মহালবণ ঘটের সঙ্গে ক্ষুদ্র লবণকণা যেমন উপমেয় মাত্র। তেমনি আমরাও আয়ুষ্মান সারিপুত্রের সঙ্গে উপমেয় মাত্র। আয়ুষ্মান সারিপুত্র তো ভগবান কর্তৃক অনেক পর্যায়ে গুণ-কীর্তিত, স্তুত ও প্রশংসিত-</p>
<p>‘প্রজ্ঞায়, শীলে, উপশমে সারিপুত্র শ্রেষ্ঠ, যে ভিক্ষু নির্বাণপারগত সেও এর অনুগামী।’</p>
<p>এভাবে এই দুই মহাপুরুষ (মহানাগ) পরস্পরের সুভাষিত সুবচন অনুমোদন করলেন। তৃতীয় সূত্র।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
