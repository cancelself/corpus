<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn42.1' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>গ্রামপতি-সংযুক্তগ্রামপতি-সংযুক্ত</li>
</ul>
<h1 class='sutta'>৪২.১. চণ্ড সূত্র</h1>
</header>
<p><span class='evam'>আমি এরূপ শুনেছি।</span> এক সময় ভগবান শ্রাবস্তীতে অবস্থান করছিলেন। তখন চণ্ড গ্রামপতি যেখানে ভগবান ছিলেন সেখানে উপস্থিত হয়ে ভগবানকে অভিবাদন করে একপাশে উপবেশন করলেন। একপাশে উপবিষ্ট চণ্ড গ্রামপতি ভগবানকে বললেন, “ভন্তে, কী হেতু কী প্রত্যয় যে এখানে কেহ কেহ চণ্ড (ক্রোধী) বলে অভিহিত হয়? “ভন্তে, কী হেতু কী প্রত্যয় যে এখানে কেহ কেহ দয়ালু (সদয়) বলে অভিহিত হয়?”</p>
<p>“হে গ্রামপতি, এখানে কারো কারো রাগ (আসক্তি) অপ্রহীন (অপরিত্যক্ত) হয়। রাগের অপ্রহীনত্ব হেতু পরে কুপিত হয়, পরে কোপনরতের ক্রোধ দেখা যায়। সে চণ্ড (ক্রোধী) বলে অভিহিত হয়। দ্বেষ অপ্রহীন হয়। দ্বেষের অপ্রহীনত্ব হেতু পরে কুপিত হয়, পরে কোপনরতের ক্রোধ দেখা যায়। সে চণ্ড (ক্রোধী) বলে অভিহিত হয়। মোহ অপ্রহীন হয়। মোহের অপ্রহীনত্ব হেতু পরে কুপিত হয়, পরে কোপনরতের ক্রোধ দেখা যায়। সে চণ্ড (ক্রোধী) বলে অভিহিত হয়। হে গ্রামপতি, এখানে কেহ কেহ চণ্ড (ক্রোধী) বলে অভিহিত হবার ইহাই হেতু, ইহাই প্রত্যয়।”</p>
<p>“হে গ্রামপতি, এখানে কারো কারো রাগ (আসক্তি) প্রহীন (পরিত্যক্ত) হয়। রাগের প্রহীনত্ব হেতু পরে কুপিত হন না, পরে কুপিত না হলে ক্রোধ দেখা যায় না। তদ্ধেতু তিনি দয়ালু (সদয়) বলে অভিহিত হন। দ্বেষ পরিত্যক্ত হয়। দ্বেষের প্রহীনত্ব হেতু পরে কুপিত হন না, পরে কুপিত না হলে ক্রোধ দেখা যায় না। তদ্ধেতু তিনি দয়ালু (সদয়) বলে অভিহিত হন। মোহ পরিত্যক্ত হয়। মোহের প্রহীনত্ব হেতু পরে কুপিত হন না, পরে কুপিত না হলে ক্রোধ দেখা যায় না। তদ্ধেতু তিনি দয়ালু (সদয়) বলে অভিহিত হন। হে গ্রামপতি, এখানে কেহ কেহ দয়ালু বলে অভিহিত হবার ইহাই হেতু, ইহাই প্রত্যয়।”</p>
<p>এরূপ উক্ত হলে চণ্ড গ্রামপতি ভগবানকে বললেন, “অতি সুন্দর ভন্তে! অতি মনোহর ভন্তে! যেমন কেহ অধোমুখীকে ঊর্ধ্বমুখী করে, আবৃতকে অনাবৃত করে, ভ্রান্ত পথিককে পথ প্রদর্শন করে অথবা অন্ধকারে তৈলপ্রদীপ ধারণ করে যাতে চক্ষুষ্মান ব্যক্তি রূপ (দৃশ্য বস্তু)-সমূহ দেখতে পায়; এরূপে ভন্তে, ভগবান কর্তৃক বিবিধ পর্যায়ে বিবিধ যুক্তিতে ধর্ম প্রকাশিত হয়েছে। ভন্তে! আমি ভগবানের ও ভগবৎ প্রতিষ্ঠিত ধর্ম এবং ভিক্ষুসংঘের শরণাগত হচ্ছি; আজ হতে আমরণ ভগবান আমাকে শরণাগত উপাসকরূপে গ্রহণ করুন।”</p>
<p class='endsutta'>প্রথম সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
