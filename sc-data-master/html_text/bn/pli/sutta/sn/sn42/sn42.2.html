<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn42.2' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>গ্রামপতি-সংযুক্তগ্রামপতি-সংযুক্ত</li>
</ul>
<h1 class='sutta'>৪২.২. তালপুট সূত্র</h1>
</header>
<p>এক সময় ভগবান রাজগৃহে অবস্থান করতেছিলেন বেণুবনে, কলন্দকনিবাপে। তখন তালপুট নটপতি যেখানে ভগবান ছিলেন সেখানে উপস্থিত হয়ে ভগবানকে অভিবাদন করে একপাশে উপবেশন করলেন। একপাশ উপবিষ্ট তালপুট নটপতি ভগবানকে বললেন, “ভন্তে, আমি প্রাচীন নটাচার্য-প্রাচার্যদের মুখে বলতে শুনেছি, ‘যে নট (অভিনেতা) রঙ্গমঞ্চে জনসমাবেশে সত্যমিথ্যা নাট্যাভিনয় দ্বারা জনগণকে হাসায় ও নৃত্যগীতে অপরকে রমিত করে, সে দেহত্যাগে মৃত্যুর পর পহাস নামক দেবতাদের সাহচর্যে উৎপন্ন হয়।’ এ বিষয়ে ভগবানের অভিমত কী?”</p>
<p>“নিরর্থক, নটপতি, রেখে দাও, তা আমাকে জিজ্ঞেস করো না।” দ্বিতীয়বারও তালপুট নটপতি ভগবানকে বললেন, “ভন্তে, আমি প্রাচীন নটাচার্য-প্রাচার্যদের মুখে বলতে শুনেছি, ‘যে নট (অভিনেতা) রঙ্গমঞ্চে জনসমাবেশে সত্যমিথ্যা নাট্যাভিনয় দ্বারা জনগণকে হাসায় ও নৃত্যগীতে অপরকে রমিত করে, সে দেহত্যাগে মৃত্যুর পর পহাস নামক দেবতাদের সাহচর্যে উৎপন্ন হয়।’ এ বিষয়ে ভগবানের অভিমত কী?”</p>
<p>“নিরর্থক, নটপতি, রেখে দাও, তা আমাকে জিজ্ঞেস করো না। “তৃতীয়বারও তালপুট নটপতি ভগবানকে বললেন, “ভন্তে, আমি প্রাচীন নটাচার্য-প্রাচার্যদের মুখে বলতে শুনেছি, ‘যে নট (অভিনেতা) রঙ্গমঞ্চে জনসমাবেশে সত্যমিথ্যা নাট্যাভিনয় দ্বারা জনগণকে হাসায় ও নৃত্যগীতে অপরকে রমিত করে, সে দেহত্যাগে মৃত্যুর পর পহাস নামক দেবতাদের সাহচর্যে উৎপন্ন হয়।’ এ বিষয়ে ভগবানের অভিমত কী?”</p>
<p>নটপতি, সত্যিই তোমাকে বুঝাতে পারলাম না যে, তা নিরর্থক। তা রেখে দাও, আমাকে জিজ্ঞেস করো না। বেশ, তবুও তোমাকে বর্ণনা করব।</p>
<p>“হে নটপতি, পূর্বকালে রাগবন্ধনে আবদ্ধ অবীতরাগ সত্ত্বগণকে একজন নট (অভিনেতা) রঙ্গমঞ্চে, সমাবেশ মধ্যে অত্যধিক পরিমাণে রজনীয় ধর্ম পরিবেশন করে। হে নটপতি, পূর্বকালে দ্বেষবন্ধনে আবদ্ধ অবীতদ্বেষ সত্ত্বগণকে একজন নট রঙ্গমঞ্চে, জনসমাবেশে অত্যধিক পরিমাণে রজনীয় ধর্ম পরিবেশন করে । হে নটপতি, পূর্বকালে মোহবন্ধনে আবদ্ধ অবীতমোহ সত্ত্বগণকে একজন নট রঙ্গমঞ্চে, জনসমাবেশে অত্যধিক পরিমাণে রজনীয় ধর্ম পরিবেশন করে। এভাবে সে নিজে মত্ত ও প্রমত্ত হয়ে অপরকে মত্ত ও প্রমত্ত করে দেহত্যাগে মৃত্যুর পর পহাস নামক নরকে উৎপন্ন হয়। যদি তার এই ধারণা হয় যে, যে নট (অভিনেতা) রঙ্গমঞ্চে জনসমাবেশে সত্যমিথ্যা নাট্যাভিনয় দ্বারা জনগণকে হাসায় ও নৃত্যগীতে অপরকে রমিত করে, সে দেহত্যাগে মৃত্যুর পর পহাস নামক দেবতাদের সাহচর্যে উৎপন্ন হয়; তবে তা তার মিথ্যাদৃষ্টি (ভ্রান্ত ধারণা)। নটপতি, মিথ্যাদৃষ্টিসম্পন্ন পুরুষ-পুদ্‌গলের পক্ষে নরক ও তির্যক যোনি (পশুপক্ষিকুল) এই দ্বিবিধ গতির যেকোনো একটি গতিই (লভ্য) বলছি।”</p>
<p>এরূপ উক্ত হলে তালপুট নটপতি রোদন করতে লাগল, অশ্রু-মোচন করতে লাগল। “হে নটপতি, সত্যিই আমি তোমাকে নিরস্ত করতে পারলাম না যে, তা নিরর্থক, স্থগিত রাখ, তা আমাকে জিজ্ঞেস করো না।”</p>
<p>“ভগবান আমাকে ইহা বলেছেন সেজন্য আমি রোদন করছি না। অথচ ভন্তে, দীর্ঘদিন যাবৎ প্রাচীন নটাচার্য-প্রাচার্যগণ আমাকে এ বলে প্রতারিত, বঞ্চিত ও প্রলোভিত (প্রলুব্ধ) করেছে-যে নট রঙ্গমঞ্চে, জনসমাবেশে সত্যমিথ্যা নাট্যাভিনয় দ্বারা জনগণকে হাসায় ও নৃত্যগীতে অপরকে রমিত করে, সে দেহত্যাগে মৃত্যুর পর প্রহাস নামক দেবতাদের সাহচর্যে উৎপন্ন হয়।”</p>
<p>“অতি সুন্দর, ভন্তে! অতি মনোহর, ভন্তে! যেমন কেহ অধোমুখীকে ঊর্ধ্বমুখী করে, আবৃতকে অনাবৃত করে, ভ্রান্ত-পথিককে পথ প্রদর্শন করে অথবা অন্ধকারে তৈলপ্রদীপ ধারণ করে যাতে চক্ষুষ্মান ব্যক্তি রূপ (দৃশ্যবস্তু)-সমূহ দেখতে পায়; এরূপে ভন্তে! ভগবান কর্তৃক বিবিধ পর্যায়ে বিবিধ যুক্তিতে ধর্ম প্রকাশিত হয়েছে। ভন্তে! আমি ভগবানের ও ভগবৎ প্রতিষ্ঠিত ধর্ম এবং ভিক্ষুসংঘের শরণাগত হচ্ছি। ভন্তে, আমি ভগবানের নিকট প্রব্রজ্যা ও উপসম্পদা লাভের প্রত্যাশী।”</p>
<p>তালপুট নটপতি ভগবানের নিকট প্রব্রজ্যা ও উপসম্পদা লাভ করলেন। অচির (নব) উপসম্পন্ন আয়ুষ্মান তালপুট একাকী, বিষয়-বাসনামুক্ত, অপ্রমত্ত, বীর্যবান ও ধ্যাননিবিষ্ট হয়ে (নির্বাণ-প্রবণ চিত্তে) অবস্থান করে যেজন্য কুলপুত্রগণ শ্রদ্ধায় আগার হতে অনাগারিক প্রব্রজ্যা গ্রহণ করেন, অচিরেই সেই অনুত্তর ব্রহ্মচর্যের অবসান অর্হত্ত্ব ইহজীবনে স্বয়ং অভিজ্ঞা দ্বারা প্রত্যক্ষ ও উপলব্ধি করে বাস করতে লাগলেন। ‘চিরতরে জন্মবীজ ক্ষীণ হলো, ব্রহ্মচর্যব্রত উদ্‌যাপিত হলো, করণীয় কৃত হলো এবং এ জীবনে আসবক্ষয়ের জন্য আর অন্য কর্তব্য নাই’ তিনি ইহা উত্তমরূপে জানলেন। আয়ুষ্মান তালপুট অর্হৎদের অন্যতর হলেন।</p>
<p class='endsutta'>দ্বিতীয় সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
