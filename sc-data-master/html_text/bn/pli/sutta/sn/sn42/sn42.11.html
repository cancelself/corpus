<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn42.11' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>গ্রামপতি-সংযুক্তগ্রামপতি-সংযুক্ত</li>
</ul>
<h1 class='sutta'>৪২.১১. ভদ্রক সূত্র</h1>
</header>
<p>এক সময় ভগবান মল্লদের মধ্যে অবস্থান করছিলেন, উরুবেলাকপ্প নামক মল্লদের নিগমে। অতঃপর ভদ্রক গ্রামপতি যেখানে ভগবান ছিলেন সেখানে উপস্থিত হয়ে ভগবানকে অভিবাদন করে একপাশে উপবেশন করলেন। একপাশে উপবিষ্ট ভদ্রক গ্রামপতি ভগবানকে বললেন, “ভন্তে, আমার জন্য উত্তম (মঙ্গল) হবে, ভগবান আমাকে দুঃখের উদয় এবং বিলয় সম্পর্কে দেশনা করুন।”</p>
<p>“হে গ্রামপতি, যদি তোমাকে আমি অতীতে প্রারম্ভে দুঃখের উদয় এবং বিলয় সম্পর্কে ধর্মদেশনা করতাম তাহলে তাতে তোমার সংশয়, সন্দেহ উৎপন্ন হতো। যদি আমি তোমাকে ভবিষ্যতে প্রারম্ভে ধর্মদেশনা করি তাহলে তাতে তোমার সন্দেহ, সংশয় উৎপন্ন হবে। অথচ হে গ্রামপতি, এখন উপবিষ্ট আমি এখানে উপবিষ্ট তোমাকে দুঃখের সমুদয় (উদয়) এবং অস্তগমন (বিলয়) সম্পর্কে দেশনা করব। তা শ্রবণ কর, উত্তমরূপে মনোনিবেশ কর, আমি ভাষণ করব।” “হ্যাঁ ভন্তে”, বলে ভদ্রক গ্রামপতি ভগবানকে প্রত্যুত্তর দিলেন। ভগবান বললেন :</p>
<p>“হে গ্রামপতি, তা কী মনে কর, এই উরুবেলাকপ্পে এমন মনুষ্যগণ আছে কি যাদের বধ (হত্যা) করলে বা বন্ধন করলে বা হানি (ক্ষতি) হলে বা অপমান করলে তোমার শোক-পরিদেবন-দুঃখ-দৌর্মনস্য-নৈরাশ্য (হতাশা) উৎপন্ন হয়?”</p>
<p>“ভন্তে, এই উরুবেলাকপ্পে এমন মনুষ্যগণ আছে যাদের হত্যা করলে বা বন্দী (বন্ধন) করলে বা হানি হলে বা অপমান করলে আমার শোক-পরিদেবন-দুঃখ-দৌর্মনস্য-নৈরাশ্য উৎপন্ন হয়।” “হে গ্রামপতি, এই উরুবেলাকপ্পে এমন মনুষ্যগণ আছে কি যাদের হত্যা করলে বা বন্ধন করলে বা হানি হলে বা অপমান করলে তোমার শোক-পরিদেবন (বিলাপ)-দুঃখ-দৌর্মনস্য-হতাশা উৎপন্ন হয় না?” “ভন্তে, এই উরুবেলাকপ্পে এমন মনুষ্যগণ আছে যাদের হত্যা করলে বা বন্ধন করলে বা হানি হলে বা অপমান করলে আমার শোক-পরিদেবন-দুঃখ-দৌর্মনস্য-হতাশা উৎপন্ন হয় না।”</p>
<p>“হে গ্রামপতি, কী হেতু কী প্রত্যয় যে উরুবেলাকপ্পের কিছু কিছু মনুষ্যকে হত্যা করলে বা বন্ধন করলে বা তাদের হানি (ক্ষতি) হলে বা তাদের অপমান করলে তোমার শোক-পরিদেবন-দুঃখ-দৌর্মনস্য-হতাশা উৎপন্ন হয়?” “ভন্তে, উরুবেলাকপ্পের যেই মনুষ্যদের হত্যায় বা বন্ধনে বা ক্ষতিতে বা অপমানে আমার শোক-পরিদেবন-দুঃখ-দৌর্মনস্য-হতাশা উৎপন্ন হয়, তাদের প্রতি আমার ছন্দরাগ (অনুরাগ) আছে। ভন্তে, উরুবেলাকপ্পের যেই মনুষ্যদের হত্যায় বা বন্ধনে বা ক্ষতিতে বা অপমানে আমার শোক-পরিদেবন-দুঃখ-দৌর্মনস্য-হতাশা উৎপন্ন হয় না, তাদের প্রতি আমার ছন্দরাগ (অনুরাগ) নেই।”</p>
<p>“হে গ্রামপতি, তুমি এই দৃষ্ট, জ্ঞাত (বিদিত), অকালিক, প্রাপ্ত ধর্ম পুঙ্খানুপুঙ্খরূপে বিবেচনা করে এই সিদ্ধান্তে উপনীত হও : অতীতকালে যে সমস্ত উৎপদ্যমান দুঃখ উৎপন্ন হয়েছিল, সে সমস্ত ছন্দমূলক, ছন্দনিদান। প্রকৃতপক্ষে ছন্দই (অভিলাষ) দুঃখের মূল। ভবিষ্যৎকালে যে সমস্ত উৎপদ্যমান দুঃখ উৎপন্ন হবে, সে সমস্ত ছন্দমূলক, ছন্দনিদান। প্রকৃতপক্ষে ছন্দই দুঃখের মূল।” “ভন্তে, আশ্চর্য! ভন্তে, অদ্ভুত! ভন্তে, ভগবান কর্তৃক ইহা সুভাষিত যে ‘যে সমস্ত উৎপদ্যমান দুঃখ উৎপন্ন হয়, তা সবই ছন্দমূলক, ছন্দনিদান। প্রকৃতপক্ষে ছন্দই দুঃখের মূল’।”</p>
<p>“ভন্তে, চিরবাসী নামক আমার একজন পুত্র (এখান হতে দূরে)বহিস্থগৃহে বাস করে । ভন্তে, আমি প্রত্যুষে জাগ্রত হয়ে একজন পুরুষকে এই বলে প্রেরণ করি, ‘ভণে , যাও; কুমার চিরবাসীকে অন্বেষণ কর।’ ভন্তে, যতক্ষণ পর্যন্ত সেই পুরুষ ফিরে না আসে ততক্ষণ আমি এই আশঙ্কায় উদ্বিগ্ন থাকি যে ‘কুমার চিরবাসীর কোনো রোগ হয়নি তো!’”</p>
<p>“হে গ্রামপতি, তুমি ইহা কী মনে কর, কুমার চিরবাসীকে বধ (হত্যা) করলে বা বন্ধন করলে বা তার ক্ষতি হলে বা তাকে অপমান করলে তোমার শোক-পরিদেবন-দুঃখ-দৌর্মনস্য-হতাশা উৎপন্ন হবে কি?” “ভন্তে, যেখানে কুমার চিরবাসীর জীবিত অবস্থায়ও আমার চিত্তে অন্যথাভাব (উদ্বিগ্নতা) উৎপন্ন হয়, আর কেনই বা তাকে বধ করলে বা বন্ধন করলে বা তার ক্ষতি হলে বা তাকে অপমান করলে আমার শোক-পরিদেবন-দুঃখ-দৌর্মনস্য-হতাশা উৎপন্ন হবে না!” “হে গ্রামপতি, এই পর্যায়েও তোমার ইহা জানা উচিত যে ‘যা কিছু উৎপদ্যমান দুঃখ উৎপন্ন হয়, তা সবই ছন্দমূলক ছন্দনিদান। প্রকৃতপক্ষে ছন্দই দুঃখের মূল’।”</p>
<p>“হে গ্রামপতি, তুমি ইহা কী মনে কর, যখন তুমি চিরবাসীর মাকে দেখনি, তার সম্পর্কে শুননি; তখন কি চিরবাসীর মায়ের প্রতি তোমার (চিত্তে) ছন্দ বা রাগ বা প্রেম উৎপন্ন হয়েছিল?” “নিশ্চয়ই হয়নি, ভন্তে।” যখন গ্রামপতি, তুমি চিরবাসীর মাকে দেখেছ, তার সম্পর্কে শুনেছ; তখন কি চিরবাসীর মায়ের প্রতি তোমার (চিত্তে) ছন্দ বা রাগ বা প্রেম উৎপন্ন হয়েছিল কি?” “হ্যাঁ, ভন্তে।”</p>
<p>“হে গ্রামপতি, তুমি ইহা কী মনে কর, চিরবাসীর মায়ের বধ বা বন্ধন বা হানি বা অপমানে তোমার শোক-পরিদেবন-দুঃখ-দৌর্মনস্য-উপায়াশ (হতাশা) উৎপন্ন হবে কি?” “ভন্তে, যেখানে চিরবাসীর মায়ের জীবিতাবস্থায়ও আমার চিত্তে অন্যথাভাব (উদ্বিগ্নতা) উৎপন্ন হয়, আর কেনই বা সেখানে; তাকে বধ করলে বা বন্ধন করলে বা তার ক্ষতি হলে বা তার অপমানে আমার শোক-পরিদেবন-দুঃখ-দৌর্মনস্য-হতাশা উৎপন্ন হবে না।” “হে গ্রামপতি, এই পর্যায়েও তোমার ইহা জানা উচিত যে ‘যা কিছু উৎপদ্যমান দুঃখ উৎপন্ন হয়, তা সবই ছন্দমূলক, ছন্দনিদান। প্রকৃতপক্ষে ছন্দই দুঃখের মূল’।”</p>
<p class='endsutta'>একাদশতম সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
