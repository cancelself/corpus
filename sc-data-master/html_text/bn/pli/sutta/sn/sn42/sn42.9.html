<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn42.9' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>গ্রামপতি-সংযুক্তগ্রামপতি-সংযুক্ত</li>
</ul>
<h1 class='sutta'>৪২.৯. কুল সূত্র</h1>
</header>
<p>এক সময় ভগবান মহানুভাবসম্পন্ন পঞ্চশত সংখ্যক ভিক্ষুসংঘের সহিত কোশলরাজ্যে জন হিতার্থে ভ্রমণ করতে করতে নালন্দায় উপস্থিত হলেন। তথায় ভগবান নালন্দায় অবস্থান করতেছিলেন, পাবারিক শ্রেষ্ঠীর আম্রবনে।</p>
<p>সেই সময় নালন্দায় দুর্ভিক্ষ উপস্থিত হওয়ায় ভিক্ষান্ন দুষ্কর হেতু ভিক্ষুদের কালযাপন করতে কষ্ট হচ্ছিল। তখন নিগণ্ঠ নাতপুত্র বৃহৎ নিগণ্ঠ পরিষদ সহিত নালন্দায় বাস করছিলেন। তখন নিগণ্ঠ শ্রাবক অসিবন্ধকপুত্র গ্রামপতি নিগণ্ঠ নাতপুত্রের নিকট উপস্থিত হলেন; উপস্থিত হয়ে নিগণ্ঠ নাতপুত্রকে অভিবাদন করে একপাশে বসলেন। একপাশে উপবিষ্ট অসিবন্ধকপুত্র গ্রামপতিকে নিগণ্ঠ নাতপুত্র বললেন :</p>
<p>“আসুন গ্রামপতি, আপনি শ্রমণ গৌতমের সাথে বাদারোপ করুন। এতে আপনার কল্যাণ-কীর্তি শব্দ বিঘোষিত হবে যে, গ্রামপতি কর্তৃক এমন মহাঋদ্ধি ও মহানুভবসম্পন্ন শ্রমণ গৌতমের বিরুদ্ধে বাদারোপিত হয়েছে।”</p>
<p>“প্রভু, আমি কিরূপে শ্রমণ গৌতমের বিরুদ্ধে বাদারোপ করব?”</p>
<p>“আসুন গ্রামপতি, যেখানে শ্রমণ গৌতম আছেন তথায় যান। সে স্থানেউপস্থিত হয়ে শ্রমণ গৌতমকে এরূপ বলুন, ‘ভন্তে, ভগবান কি কুলসমূহের প্রতি সহানুভূতি প্রদর্শনের, কুলসমূহকে রক্ষার ও তাদের প্রতি অনুকম্পা প্রদর্শনের প্রশংসা করেননি?’ যদি শ্রমণ গৌতম এরূপ জিজ্ঞাসিত হয়ে বলেন, ‘গ্রামপতি, তথাগত অনেক পর্যায়ে কুলসমূহের প্রতি সহানুভূতি প্রদর্শনের, কুলসমূহকে রক্ষার ও তাঁদের প্রতি অনুকম্পা প্রদর্শনের প্রশংসা করেন।’ তবে আপনি বললেন, ‘ভন্তে, দুর্ভিক্ষ উপস্থিত হওয়ায় জীবনধারণ করা দুষ্কর হওয়া সত্ত্বেও কেন ভগবান বৃহৎ ভিক্ষুসংঘের সাথে পরিক্রমায় (চারিকায়) বিচরণ করছেন? ভগবান কুলসমূহের উচ্ছেদে প্রতিপন্ন! তাদের দুর্দশা সৃষ্টিতে প্রতিপন্ন! তাদের অনিষ্ট সাধনে প্রতিপন্ন!’ হে গ্রামপতি, আপনার এই উভয়কোটিক প্রশ্ন জিজ্ঞাসিত হয়ে শ্রমণ গৌতম উদ্‌গীরণ কিংবা গলাধঃকরণ করতে সমর্থ হবেন না।” “হ্যাঁ প্রভু, বলে অসিবন্ধকপুত্র গ্রামপতি নিগণ্ঠ নাতপুত্রকে প্রতিশ্রুতি দিয়ে আসন হতে উঠে নিগণ্ঠ নাতপুত্রকে অভিবাদনপূর্বক প্রদক্ষিণ করে ভগবানের নিকট উপস্থিত হলেন। তথায় ভগবানকে অভিবাদন করে একপাশে বসলেন। একপাশে উপবিষ্ট অসিবন্ধকপুত্র গ্রামপতি ভগবানকে বললেন :</p>
<p>“ভন্তে, ভগবান কি কুলসমূহের প্রতি সহানুভূতি প্রদর্শনের, কুলসমূহকে রক্ষার ও তাদের প্রতি অনুকম্পা প্রদর্শনের প্রশংসা করেননি?” “হ্যাঁ, গ্রামপতি, তথাগত অনেক পর্যায়ে কুলসমূহের প্রতি সহানুভূতি প্রদর্শনের, কুলসমূহকে রক্ষার ও তাদের প্রতি অনুকম্পা প্রদর্শনের প্রশংসা করেন।” “ভন্তে, দুর্ভিক্ষ উপস্থিত হওয়ায় জীবনধারণ করা দুষ্কর হওয়া সত্ত্বেও কেন ভগবান বৃহৎ ভিক্ষুসংঘসহ পরিক্রমায় (চারিকায়) বিচরণ করছেন? ভগবান কুলসমূহের উচ্ছেদে প্রতিপন্ন! তাদের দুর্দশা সৃষ্টিতে প্রতিপন্ন! তাদের অনিষ্ট সাধনে প্রতিপন্ন!”</p>
<p>“হে গ্রামপতি, এই হতে একানব্বই কল্প পর্যন্ত (পূর্বে) অনুস্মরণ করে পক্ব (রন্ধিত) খাদ্যমাত্র দান করে কোনো কুল (পরিবার) বিনষ্ট হয়েছে বলে আমি জানি না (দেখছি না)। অধিকন্তু মহা ঐশ্বর্যশালী, ধনী, মহাভোগ (সম্পদ), প্রচুর স্বর্ণরোপ্য, প্রচুর বিত্তুপকরণ ও প্রচুর ধন-ধান্য পরিপূর্ণ যে সমস্ত কুল (পরিবার) আছে; তা সবই দান হতে উৎপন্ন, সত্য হতে উৎপন্ন এবং শ্রামণ্য হতে উৎপন্ন। হে গ্রামপতি, কুলসমূহ বিনাশের আট প্রকার হেতু, আট প্রকার প্রত্যয়। যথা : রাজার দ্বারা কুলসমূহ বিনষ্ট হয়; চোরের দ্বারা কুলসমূহ বিনষ্ট হয়; অগ্নির দ্বারা কুলসমূহ বিনষ্ট হয়; জল দ্বারা কুলসমূহ বিনষ্ট হয়; নিহিত (রক্ষিত) স্থান হতে (ধনসমূহ) অদৃশ্য হয়; দুষপ্রযুক্ত কর্ম হেতু ক্ষয় হয় ; কুলে কুলাঙ্গার উৎপন্ন হয়, যে সেই ভোগসম্পদকে অপব্যয় করে, ধ্বংস করে, বিনাশ করে; অনিত্যতা হেতু ক্ষয় হয়, ইহা অষ্টম কারণ। হে গ্রামপতি, ইহাই আট প্রকার হেতু, আট প্রকার প্রত্যয়; যদ্বারা কুলসমূহ বিনষ্ট হয়।”</p>
<p>“হে গ্রামপতি, এই আট প্রকার হেতু, এই আট প্রকার প্রত্যয় বিদ্যমান থাকা সত্ত্বেও যে আমাকে বলে, ‘ভগবান কুলসমূহের উচ্ছেদে প্রতিপন্ন! তাদের দুর্দশা সৃষ্টিতে প্রতিপন্ন! তাদের অনিষ্ট সাধনে প্রতিপন্ন!’ হে গ্রামপতি, তার সেই বাক্য, সেই চিত্ত, সেই দৃষ্টি (ধারণা) অপরিত্যাগ হেতু, অবিসর্জন হেতু সে তদনুরূপ নিরয়ে (নরকে) পতিত (উৎপন্ন) হয়।” এরূপ উক্ত হলে অসিবন্ধকপুত্র গ্রামপতি ভগবানকে বললেন :</p>
<p>“অতি সুন্দর ভন্তে! অতি মনোহর ভন্তে! যেমন কেহ অধোমুখীকে ঊর্ধ্বমুখী করে, আবৃতকে অনাবৃত করে, ভ্রান্ত পথিককে পথ প্রদর্শন করে অথবা অন্ধকারে তৈলপ্রদীপ ধারণ করে যাতে চক্ষুষ্মান ব্যক্তি রূপ (দৃশ্য বস্তু)-সমূহ দেখতে পায়; এরূপে ভন্তে! ভগবান কর্তৃক বিবিধ পর্যায়ে বিবিধ যুক্তিতে ধর্ম প্রকাশিত হয়েছে। ভন্তে! আমি ভগবানের ও ভগবৎ প্রতিষ্ঠিত ধর্মের এবং ভিক্ষুসংঘের শরণাগত হচ্ছি; আজ হতে আমরণ ভগবান আমাকে শরণাগত উপাসকরূপে গ্রহণ করুন।”</p>
<p class='endsutta'>নবম সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
