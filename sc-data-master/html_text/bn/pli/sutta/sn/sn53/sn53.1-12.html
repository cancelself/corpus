<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn53.1-12' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>ধ্যান-সংযুক্তধ্যান-সংযুক্ত</li>
<li class='vagga'>গঙ্গাপেয়্যাল বর্গ</li>
</ul>
<h1 class='sutta'>৫৩.১–১২. ধ্যানাদি সূত্র দ্বাদশ</h1>
</header>
<p>শ্রাবস্তী নিদান। “হে ভিক্ষুগণ, চারি প্রকার ধ্যান রয়েছে। সেই চারি প্রকার কী কী? এক্ষেত্রে ভিক্ষু কামনা ও অকুশলধর্মসমূহ হতে বিচ্ছিন্ন হয়ে বিতর্ক, বিচার ও নির্জনতাজনিত প্রীতি-সুখসমন্বিত প্রথম ধ্যান লাভ করে অবস্থান করে। সে বিতর্ক ও বিচারের উপশমে আধ্যাত্মিক সম্প্রসাদী ও চিত্তের একাগ্রতা আনয়নকারী বিতর্ক ও বিচারাতীত সমাধিজনিত প্রীতি-সুখমণ্ডিত দ্বিতীয় ধ্যান লাভ করে অবস্থান করে। সে প্রীতিতে বিরাগ উৎপন্ন করে উপেক্ষাশীল হয়ে অবস্থান করে এবং স্মৃতিমান ও সম্প্রজ্ঞাত হয়ে স্বচিত্তে দৈহিক সুখ অনুভব করে। যে অবস্থায় থাকলে আর্যগণ কাহাকেও ‘উপেক্ষাশীল, স্মৃতিমান, সুখবিহারী’ বলে সেই তৃতীয় ধ্যান লাভ করে অবস্থান করে। সর্ববিধ দৈহিক সুখ-দুঃখ পরিত্যাগ করে পূর্বেই সৌমনস্য-দৌর্মনস্য অস্তমিত করে না-দুঃখ-না-সুখরূপ ‘উপেক্ষা-স্মৃতি-পরিশুদ্ধি’ নামক চতুর্থ ধ্যান লাভ করে অবস্থান করে। এগুলোই হচ্ছে চারিবিধ ধ্যান।</p>
<p>হে ভিক্ষুগণ, যেমন, গঙ্গানদী পূর্বদিকে প্রবাহিত, পূর্বদিকে বয়ে চলে এবং পূর্বদিকেই ক্রমাবনত; ঠিক তদ্রুপ ভিক্ষুগণ, ভিক্ষুও চারিবিধ ধ্যান ভাবিত ও বহুলীকৃত করে নির্বাণগামী হয়, নির্বাণাভিমুখী হয় এবং নির্বাণের দিকেই ক্রমোন্নত হয়। ভিক্ষুগণ, কীরূপে ভিক্ষু চারিবিধ ধ্যান ভাবিত ও বহুলীকৃত করে নির্বাণগামী হয়, নির্বাণাভিমুখী হয় এবং নির্বাণের দিকেই ক্রমোন্নত হয়? এক্ষেত্রে ভিক্ষু কামনা ও অকুশলধর্মসমূহ হতে বিচ্ছিন্ন হয়ে বিতর্ক, বিচার ও নির্জনতাজনিত প্রীতি-সুখসমন্বিত প্রথম ধ্যান লাভ করে অবস্থান করে। সে বিতর্ক ও বিচারের উপশমে আধ্যাত্মিক সম্প্রসাদী ও চিত্তের একাগ্রতা আনয়নকারী বিতর্ক ও বিচারাতীত সমাধিজনিত প্রীতি-সুখমণ্ডিত দ্বিতীয় ধ্যান লাভ করে অবস্থান করে। সে প্রীতিতে বিরাগ উৎপন্ন করে উপেক্ষাশীল হয়ে অবস্থান করে এবং স্মৃতিমান ও সম্প্রজ্ঞাত হয়ে স্বচিত্তে দৈহিক সুখ অনুভব করে। যে অবস্থায় থাকলে আর্যগণ কাকেও ‘উপেক্ষাশীল, স্মৃতিমান, সুখবিহারী’ বলে সেই তৃতীয় ধ্যান লাভ করে অবস্থান করে। সর্ববিধ দৈহিক সুখ-দুঃখ পরিত্যাগ করে পূর্বেই সৌমনস্য-দৌর্মনস্য অস্তমিত করে না-দুঃখ-না-সুখরূপ ‘উপেক্ষা-স্মৃতি-পরিশুদ্ধি’ নামক চতুর্থ ধ্যান লাভ করে অবস্থান করে। ভিক্ষুগণ, এরূপেই ভিক্ষু চারিবিধ ধ্যান ভাবিত ও বহুলীকৃত করে নির্বাণগামী হয়, নির্বাণাভিমুখী হয় এবং নির্বাণের দিকেই ক্রমোন্নত হয়।” দ্বাদশ সূত্র।</p>
<p class='end'>গঙ্গাপেয়্যাল বর্গ সমাপ্ত।</p>
<p class='uddana-intro'>তস্সুদ্দানং/সূত্রসূচি</p>
<p class='uddana'>পূর্বদিকে ছয় নিম্ন হয়, ছয় নিম্ন হয় সমুদ্রেতে;<br>
ছয় দুগুণে দ্বাদশ হয় তা দ্বারা বর্গ বলা হয়॥</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
