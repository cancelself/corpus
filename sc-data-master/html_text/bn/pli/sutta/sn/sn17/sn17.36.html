<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn17.36' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>লাভ-সৎকার সংযুক্তলাভ-সৎকার সংযুক্ত</li>
<li class='vagga'>চতুর্থ বর্গ</li>
</ul>
<h1>১৭.৩৬. পঞ্চশত রথ সূত্র</h1>
</header>
<p>একসময় ভগবান রাজগৃহে বেণুবনে কলন্দকনিবাপে অবস্থান করতেন। তখন যুবরাজ অজাতশত্রু প্রাতে ও সন্ধ্যায় পাঁচশত রথ নিয়ে দেবদত্তের সেবা-আর্চনার জন্য দেবদত্তের নিকট উপস্থিত হন; পাঁচশত থালায় উত্তম আহার্যদ্রব্য প্রদান করে থাকেন। সে-সময় বহুসংখ্যক ভিক্ষু ভগবানের কাছে উপস্থিত হলেন। উপস্থিত হয়ে ভগবানকে শ্রদ্ধাভিবাদন জানিয়ে একপার্শ্বে উপবেশন করলেন। একপার্শ্বে উপবিষ্ট অবস্থায় সেই ভিক্ষুগণ ভগবানকে এরূপ বললেন, ‘ভন্তে, যুবরাজ অজাতশত্রু প্রাতে ও সন্ধ্যায় পাঁচশত রথ নিয়ে দেবদত্তের সেবা-পূজার জন্য দেবদত্তের কাছে উপস্থিত হন; পাঁচশত থালায় উত্তম আহার্যদ্রব্য দান করে থাকেন।’</p>
<p>‘হে ভিক্ষুগণ, দেবদত্তের (মতো) লাভ-সৎকার ও যশ-খ্যাতি আকাঙ্ক্ষা করো না। ভিক্ষুগণ, যুবরাজ অজাতশত্রু যতোই প্রাতে ও সন্ধ্যায় পাঁচশত রথ নিয়ে দেবদত্তের সেবা-পূজা করতে গমন করুক, যতোই পাঁচশত থালায় উত্তম আহার্য দ্রব্য দান করুক; তাতে কুশলধর্মে দেবদত্তের ক্ষতি বা অবনতিই হবে, শ্রীবৃদ্ধি হবে না কিছুতেই।’</p>
<p>‘ভিক্ষুগণ, রাগী বা হিংস্র কুকুরের নাসাপুটে মাংসের টুকরা ছুড়ে মারলে সেই হিংস্র কুকুর যেমন আরও বেশি ক্ষুব্ধ হয়, ঠিক তেমনি যতোই যুবরাজ অজাতশত্রু প্রাতে ও সন্ধ্যায় পাঁচশত রথ নিয়ে দেবদত্তকে সেবা-পূজা করতে গমন করুক, যতোই পাঁচশত থালায় উত্তম আহার্যদ্রব্য দান করুক; তাতে কুশলধর্মে দেবদত্তের অবনতিই হবে, শ্রীবৃদ্ধি হবে না কিছুতেই।’ ভিক্ষুগণ, এরূপেই লাভ-সৎকার ও যশ-খ্যাতি ভয়ানক… ভিক্ষুগণ, তোমাদের এরূপ শিক্ষা করা উচিত।’ ষষ্ঠ সূত্র।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
