<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn16.2' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>কাশ্যপ-সংযুক্তকাশ্যপ-সংযুক্ত</li>
</ul>
<h1>১৬.২. ভয়হীনতা সূত্র</h1>
</header>
<p><span class='evam'>আমি এরূপ শুনেছি।</span> একসময় আয়ুষ্মান মহাকাশ্যপ এবং আয়ুষ্মান সারিপুত্র বারাণসীর ঋষিপতন মৃগদাবে অবস্থান করছিলেন। তখন আয়ুষ্মান সারিপুত্র সন্ধ্যার সময়ে ধ্যান হতে উঠে আয়ুষ্মান মহাকাশ্যপের নিকট গিয়ে তাঁর সাথে কুশল বিনিময় করলেন। কুশল বিনিময় ও প্রীত্যালাপ শেষে একপাশে উপবেশন করলেন। একপাশে উপবিষ্ট আয়ুষ্মান সারিপুত্র আয়ুষ্মান মহাকাশ্যপকে এরূপ বললেন, ‘বন্ধু কাশ্যপ, এরূপ বলা হয় যে, যারা অবীর্যবান, পাপে ভয়হীন তারা সম্বোধি লাভের অযোগ্য বা অসমর্থ, নির্বাণ লাভে অসমর্থ এবং অনুত্তর যোগক্ষেম লাভে অসমর্থ; আর যাঁরা বীর্যবান, পাপে ভয়দর্শী, তাঁরা সম্বোধি লাভের যোগ্য বা সমর্থ, নির্বাণ লাভে সমর্থ এবং অনুত্তর যোগক্ষেম লাভেও সমর্থ হন।’</p>
<p>‘বন্ধু, যারা অবীর্যবান, পাপে ভয়হীন, তারা কিরূপে সম্বোধি লাভে অসমর্থ, নির্বাণ লাভে অসমর্থ এবং অনুত্তর যোগক্ষেম লাভে অসমর্থ; আর যারা বীর্যবান, পাপে ভয়শীল, তাঁরা কিরূপে সম্বোধি লাভে সমর্থ, নির্বাণ লাভে সমর্থ এবং অনুত্তর যোগক্ষেম লাভেও সমর্থ হয়?’</p>
<p>“বন্ধু, এখানে ভিক্ষু ‘অনুৎপন্ন পাপা-অকুশল ধর্মগুলো উৎপন্ন হলে আমার অনর্থ বা অহিত সাধন হতে পারে’ এরূপ চিন্তায় তা অনুৎপত্তির জন্য সচেষ্ট হয় না, ‘উৎপন্ন পাপা-অকুশল ধর্মগুলো অপ্রহীন হলে আমার অনর্থ, অহিত সাধন হতে পারে’ এরূপ চিন্তায় তা ধ্বংসের জন্য সচেষ্ট বা আগ্রহী হয় না, ‘অনুৎপন্ন কুশল ধর্মগুলো উৎপন্ন না হলে আমার অহিত সাধন হতে পারে’ এরূপ চিন্তায় তা উৎপত্তির জন্য আগ্রহী হয় না, ‘উৎপন্ন কুশল ধর্মগুলো নিরুদ্ধ হলে আমার অহিত সাধন হতে পারে’ এরূপ চিন্তায় তা রক্ষা বা স্থিতির জন্য আগ্রহী হয় না। বন্ধু, এভাবেই (ভিক্ষু) বীর্যহীন হয়।”</p>
<p>“বন্ধু, কিরূপে পাপে ভয়হীন হয়? বন্ধু, এখানে ভিক্ষু ‘অনুৎপন্ন পাপা-অকুশল ধর্মগুলো উৎপন্ন হলে আমাকে অনর্থ বা অহিত সাধন করতে পারে’ এরূপ চিন্তায় সে পাপে ভীত হয় না, ‘উৎপন্ন পাপা-অকুশল ধর্মগুলো অপ্রহীন হলে আমার অনর্থ বা অহিত সাধন হতে পারে’ এরূপ চিন্তায় সে পাপে ভীত হয় না, ‘অনুৎপন্ন কুশল ধর্মগুলো উৎপন্ন না হলে আমার অহিত সাধন হতে পারে’ এরূপ চিন্তায় সে পাপে ভীত হয় না, ‘উৎপন্ন কুশলগুলো নিরুদ্ধ হলে আমার অহিত সাধন হতে পারে’ এরূপ চিন্তায় সে পাপে ভীত হয় না। এভাবেই (ভিক্ষু) পাপে ভয়হীন হয়। বন্ধু, এভাবে যারা অবীর্যবান, পাপে ভয়হীন, তারা সম্বোধি লাভে অসমর্থ, নির্বাণ লাভে অসমর্থ এবং অনুত্তর যোগক্ষেম লাভেও অসমর্থ হয়।”</p>
<p>“বন্ধু, কিরূপে বীর্যবান হয়? ‘বন্ধু, এখানে ভিক্ষু ‘অনুৎপন্ন পাপা-অকুশল ধর্মগুলো উৎপন্ন হলে আমার অনর্থ বা অহিত সাধন হতে পারে’ এরূপ চিন্তায় তা অনুৎপত্তির জন্য সচেষ্ট হয়, ‘উৎপন্ন পাপা-অকুশল ধর্মগুলো অপ্রহীন হলে আমার অনর্থ বা অহিত সাধন হতে পারে’ এরূপ চিন্তায় তা ধ্বংসের জন্য সচেষ্ট হয়, ‘অনুৎপন্ন কুশল ধর্মগুলো উৎপন্ন না হলে আমার অনর্থ বা অহিত সাধন হতে পারে’ এরূপ চিন্তায় তা উৎপত্তির জন্য আগ্রহী হয়। ‘উৎপন্ন কুশল ধর্মগুলো নিরুদ্ধ হলে আমার অনর্থ বা অহিত সাধন হতে পারে’ এরূপ চিন্তায় তা রক্ষা, স্থিতির জন্য আগ্রহী হয়। বন্ধু, এভাবেই (ভিক্ষু) বীর্যবান হয়।”</p>
<p>“বন্ধু, কিরূপে ভিক্ষু পাপের প্রতি ভীত হয়?</p>
<p>বন্ধু, এখানে ভিক্ষু ‘অনুৎপন্ন পাপা-অকুশল ধর্মগুলো উৎপন্ন হলে আমাকে অনর্থ বা অহিত সাধন করতে পারে’ এরূপ চিন্তায় সে পাপে ভীত হয়, ‘উৎপন্ন পাপা-অকুশল ধর্মগুলো অপ্রহীন হলে আমার অনর্থ বা অহিত সাধন হতে পারে’ এরূপ চিন্তায় সে পাপে ভীত হয়, ‘অনুৎপন্ন কুশল ধর্মগুলো উৎপন্ন না হলে আমার অহিত সাধন হতে পারে’’ এরূপ চিন্তায় সে পাপে ভীত হয়, ‘উৎপন্ন কুশল ধর্মগুলো নিরুদ্ধ হলে আমার অহিত সাধন হতে পারে’ এরূপ চিন্তায় সে পাপে ভীত হয়। বন্ধু, এভাবেই (ভিক্ষু) পাপের প্রতি ভীত হয়। বন্ধু, এভাবে যারা বীর্যবান, পাপে ভয়শীল, তারা সম্বোধি লাভে সমর্থ, নির্বাণ লাভে সমর্থ এবং অনুত্তর যোগক্ষেম লাভেও সমর্থ হয়।” দ্বিতীয় সূত্র।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
