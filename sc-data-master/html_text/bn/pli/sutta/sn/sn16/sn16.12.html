<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn16.12' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>কাশ্যপ-সংযুক্তকাশ্যপ-সংযুক্ত</li>
</ul>
<h1>১৬.১২. মরণের পর সূত্র</h1>
</header>
<p>একসময় আয়ুষ্মান মহাকাশ্যপ এবং আয়ুষ্মান সারিপুত্র বারাণসির ঋষিপতন মৃগদায়ে অবস্থান করছিলেন। তখন আয়ুষ্মান সারিপুত্র সন্ধ্যার সময়ে নির্জনতাজনিত ধ্যান হতে উঠে আয়ুষ্মান মহাকাশ্যপের নিকট উপস্থিত হলেন। উপস্থিত হয়ে তাঁর সাথে কুশল বিনিময় করলেন। কুশল বিনিময় এবং স্মরণীয় কথা শেষে একপাশে উপবেশন করলেন। এক পাশে উপবিষ্ট আয়ুষ্মান সারিপুত্র আয়ুষ্মান মহাকাশ্যপকে এরূপ বললেন, ‘বন্ধু কাশ্যপ, তথাগত মরণের পর কী থাকেন?’ “বন্ধু সারিপুত্র, ভগবান এটি বলেননি যে ‘মৃত্যুর পর তথাগত থাকেন।’” ‘বন্ধু কাশ্যপ, মৃত্যুর পর কী তথাগত থাকেন না?’ “বন্ধু সারিপুত্র, ভগবান এটিও বলেননি যে ‘মৃত্যুর পর তথাগত থাকেন না।’” “বন্ধু কাশ্যপ, মৃত্যুর পর কী তথাগত থাকেন এবং থাকেন না?’ “বন্ধু সারিপুত্র, ভগবান এটি বলেননি যে ‘মৃত্যুর পর তথাগত থাকেন এবং থাকেন না।’” “বন্ধু কাশ্যপ, মৃত্যুর পর কী তথাগত থাকেন না, আবার না থাকেন তাও নয় কি?’ “বন্ধু সারিপুত্র, ভগবান এটিও বলেননি যে ‘মৃত্যুর পর তথাগত থাকেন না, আবার না থাকেন তাও নয়।’” ‘বন্ধু কাশ্যপ, ভগবান এটি কেন বলেননি?’ ‘বন্ধু সারিপুত্র, এটি অর্থযুক্ত নয়, আদি ব্রহ্মচর্যের অনুকূল নয় এবং এটি নির্বেদ, বিরাগ, নিরোধ, উপশম অভিজ্ঞা, সম্বোধি এবং নির্বাণের জন্য সংবর্তিত হয় না। তদ্ধেতু ভগবান এটি বলেননি।’</p>
<p>‘বন্ধু কাশ্যপ, তবে ভগবান কী ব্যক্ত করেছেন?’ “বন্ধু সারিপুত্র, ‘এটি দুঃখ’ বলে ভগবান ব্যক্ত করেছেন, ‘এটি দুঃখ সমুদয়’ বলে ভগবান ব্যক্ত করেছেন, ‘এটি দুঃখ নিরোধ’ বলে ভগবান ব্যক্ত করেছেন এবং ‘এটি দুঃখ নিরোধগামী প্রতিপদা’ বলে ভগবান ব্যক্ত করেছেন।”</p>
<p>‘বন্ধু কাশ্যপ, ভগবান এটি কেন ব্যক্ত করেছেন?’ ‘বন্ধু সারিপুত্র, এটি অর্থযুক্ত, আদিব্রহ্মচর্যের অনুকূল এবং এটি নির্বেদ, বিরাগ, নিরোধ, উপশম অভিজ্ঞা, সম্বোধি এবং নির্বাণের জন্য সংবর্তিত হয়। এজন্যই ভগবান তা ব্যক্ত করেছেন।’ দ্বাদশ সূত্র।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
