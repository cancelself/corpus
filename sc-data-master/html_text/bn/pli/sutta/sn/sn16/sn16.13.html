<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn16.13' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>কাশ্যপ-সংযুক্তকাশ্যপ-সংযুক্ত</li>
</ul>
<h1>১৬.১৩. সদ্ধর্ম প্রতিরূপক সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান শ্রাবস্তীর জেতবনে অনাথপিণ্ডিকের নির্মিত বিহারে অবস্থান করছিলেন। তখন আয়ুষ্মান মহাকাশ্যপ ভগবানের নিকট উপস্থিত হলেন। উপস্থিত হয়ে ভগবানকে অভিবাদন করে একপাশে উপবেশন করলেন। একপাশে উপবিষ্ট আয়ুষ্মান মহাকাশ্যপ ভগবানকে এরূপ বললেন, ‘ভন্তে, কী হেতু এবং কী প্রত্যয়ে পূর্বে শিক্ষাপদগুলো স্বল্প সংখ্যক হলেও বহুসংখ্যক ভিক্ষু অর্হত্ত্বমার্গফল লাভ করতেন? ভন্তে, কী হেতু এবং কী প্রত্যয়ে বর্তমানে শিক্ষাপদ বহুতর হয়েও অল্প সংখ্যক ভিক্ষু অর্হত্ত্বমার্গফল লাভ করেন?’</p>
<p>‘হে কাশ্যপ, মানুষের মধ্যে (ধর্ম শিক্ষাপদ) পরিহানি হলে, সদ্ধর্ম অন্তর্ধান হতে থাকলে শিক্ষাপদ বহুতর হয় এবং অল্পসংখ্যক ভিক্ষু অর্হত্ত্বমার্গফল লাভে সক্ষম হয়। কাশ্যপ, যতদিন (সদ্ধর্মের উপক্লেশ সদৃশ) সদ্ধর্মের প্রতিরূপ জগতে উৎপন্ন না হয়, ততদিন পর্যন্ত সদ্ধর্মের অন্তর্ধান হয় না; যখন জগতে (সদ্ধর্ম উপদেশ সদৃশ) সদ্ধর্ম প্রতিরূপক উৎপন্ন হয়, তখন সদ্ধর্মের অন্তর্ধান হয়।’</p>
<p>‘হে কাশ্যপ, যেমন যাবৎ জগতে নকল স্বর্ণ বের না হয় তাবৎ স্বর্ণের অন্তর্ধান হয় না, আর যখন জগতে নকল স্বর্ণ বের হয়, তখন হতে স্বর্ণের অন্তর্ধান হতে থাকে। ঠিক তেমনিভাবে যতদিন (সদ্ধর্মের উপক্লেশ সদৃশ) সদ্ধর্মের প্রতিরূপ জগতে উৎপন্ন না হয়, ততদিন পর্যন্ত সদ্ধর্মের অন্তর্ধান হয় না, যখন হতে জগতে (সদ্ধর্মের উপক্লেশ সদৃশ) সদ্ধর্ম প্রতিরূপক জগতে উৎপন্ন হয়, তখন হতে সদ্ধর্মের অন্তর্ধান হয়।’</p>
<p>‘হে কাশ্যপ, পৃথিবীধাতু সদ্ধর্মকে অন্তর্ধান করায় না, আপধাতু সদ্ধর্মকে অন্তর্ধান করায় না, তেজধাতু সদ্ধর্মকে অন্তর্ধান করায় না, বায়ুধাতু সদ্ধর্মকে অন্তর্ধান করায় না। কিন্তু ইহলোকে যেসব মূর্খ ব্যক্তি উৎপন্ন হয়, তারাই সদ্ধর্মকে অন্তর্ধান করায়। নৌকা যেমন ভার গ্রহণ করে নদীতে নিমজ্জিত হয় বা ডুবে যায়, ঠিক তেমনিভাবে সদ্ধর্মের অন্তর্ধান হয়।’</p>
<p>‘হে কাশ্যপ, এই পাঁচটি ধর্ম সদ্ধর্মের বিস্মৃতি এবং অর্ন্তধানের জন্য সংবর্তিত হয়। সেই পাঁচ প্রকার কারণ কী কী? এখানে ভিক্ষু-ভিক্ষুণী, উপাসক-উপাসিকা শাস্তার প্রতি অসম্মান প্রদর্শন করে অবিনয়ী হয়ে অবস্থান করে, ধর্মের প্রতি অসম্মান প্রদর্শন করে অবিনয়ী হয়ে অবস্থান করে, সংঘের প্রতি অসম্মান প্রদর্শন করে অবিনয়ী হয়ে অবস্থান করে, শিক্ষার প্রতি অসম্মান প্রদর্শন করে অবিনয়ী হয়ে অবস্থান করে এবং সমাধির প্রতি অসম্মান প্রদর্শন করে অবিনয়ী হয়ে অবস্থান করে। কাশ্যপ, এই পাঁচটি ধর্ম সদ্ধর্মের বিস্মৃতি এবং অন্তর্ধানের জন্য সংবর্তিত হয়।’</p>
<p>‘হে কাশ্যপ, এই পাঁচটি ধর্ম সদ্ধর্মের স্থিতির জন্য, অবিস্মৃতির জন্য এবং অনন্তর্ধানের জন্য সংবর্তিত হয়। সেই পাঁচ প্রকার কী কী? এখানে ভিক্ষু-ভিক্ষুণী, উপাসক-উপাসিকা, শাস্তার প্রতি সম্মান প্রদর্শন করে বিনয়ী হয়ে অবস্থান করে, ধর্মের প্রতি সম্মান প্রদর্শন করে বিনয়ী হয়ে অবস্থান করে, সংঘের প্রতি সম্মান প্রদর্শন করে বিনয়ী হয়ে অবস্থান করে, শিক্ষার প্রতি সম্মান প্রদর্শন করে বিনয়ী হয়ে অবস্থান করে এবং সমাধির প্রতি সম্মান প্রদর্শন করে বিনয়ী হয়ে অবস্থান করে। কাশ্যপ, এই পাঁচটি ধর্ম সদ্ধর্মের স্থিতির জন্য, অবিস্মৃতির জন্য এবং অনন্তর্ধানের জন্য সংবর্তিত হয়। ত্রয়োদশ সূত্র।</p>
<p class='end'>কাশ্যপ-সংযুক্ত সমাপ্ত।</p>
<p class='uddana-intro'>স্মারক-গাথা :</p>
<p class='uddana'>সন্তুষ্ট, ভয়হীনতা, চন্দ্রোপমা, কুলোপক,<br>
জীর্ণ, তিন উপদেশ, ধ্যানাভিজ্ঞা, আবাস;<br>
চীবর, মরণের পর, সদ্ধর্ম প্রতিরূপক।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
