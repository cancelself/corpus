<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn16.11' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>কাশ্যপ-সংযুক্তকাশ্যপ-সংযুক্ত</li>
</ul>
<h1>১৬.১১. চীবর সূত্র</h1>
</header>
<p>একসময় আয়ুষ্মান মহাকাশ্যপ রাজগৃহের বেণুবনে কলন্দকনিবাপে অবস্থান করছিলেন। তখন আয়ুষ্মান আনন্দ মহান ভিক্ষুসংঘের সাথে দক্ষিণগিরিতে পর্যটন করছিলেন।</p>
<p>সে-সময় আয়ুষ্মান আনন্দের সেই ত্রিশজন সমভিব্যহারী ভিক্ষু বয়সে প্রায়ই নবীন, সহসা তারা প্রব্রজ্যা ত্যাগ করে গৃহীজীবনে ফিরে যায়। অনন্তর আয়ুষ্মান আনন্দ ইচ্ছানুরূপ দক্ষিণগিরিতে ঘুরে রাজগৃহের বেণুবনে কলন্দকনিবাপে এসে আয়ুষ্মান মহাকাশ্যপের নিকট উপস্থিত হলেন। উপস্থিত হয়ে তাঁকে শ্রদ্ধাভিবাদন করে একপাশে উপবেশন করলেন। একপাশে উপবিষ্ট আয়ুষ্মান আনন্দকে মহাকাশ্যপ এরূপ বললেন, ‘বন্ধু আনন্দ, কয়টি কারণবশে ভগবান কর্তৃক গৃহস্থের ঘরে ত্রয়ী ভোজন বা তিনজন ভোজনের নিয়ম প্রবর্তন করা হয়েছে?’</p>
<p>‘ভন্তে কাশ্যপ, তিনটি কারণবশে ভগবান কর্তৃক গৃহস্থের ঘরে ভিক্ষুদের জন্য ত্রয়ী ভোজনের নিয়ম প্রবর্তন করা হয়েছে। যথা : ১. দুঃশীল ব্যক্তিদের নিগ্রহ করে অমায়িক ভিক্ষুদের সুখে অবস্থানের জন্য, ২. পাপেচ্ছু ব্যক্তিগণ যেন পক্ষালম্বন করে সংঘভেদ না করে এবং ৩.গৃহস্থগণের অনুকম্পা করার জন্য। ভন্তে কাশ্যপ, এই তিনটি কারণবশে ভগবান কর্তৃক গৃহস্থের ঘরে (ভিক্ষুদের জন্য) ত্রয়ী ভোজনের নিয়ম প্রবর্তন হয়েছে।’</p>
<p>‘বন্ধু আনন্দ, তাহলে কেন তুমি এই ইন্দ্রিয়গুলোর অগুপ্তদ্বার, ভোজনে মাত্রাজ্ঞানহীন, জাগরণে অনিযুক্ত এরূপ নবীন ভিক্ষুদের নিয়ে ভ্রমণে বের হয়েছ? আমার মনে হয়, তুমি যেন শস্য ধ্বংস করে বিচরণ করছ, কুল বিনষ্ট করে বিচরণ করছ। বন্ধু আনন্দ, তোমার পরিষদ বিনষ্ট হচ্ছে, তোমার নবীন শিষ্য বিনষ্ট হচ্ছে। এই কুমার মাত্রা জানল না।’</p>
<p>‘ভন্তে কাশ্যপ, আমার মস্তকের চুল পক্ব হয়েছে; অথচ আজও আমরা ভদন্ত মহাকাশ্যপের কুমারবাদ থেকে মুক্তি পেলাম না।’ ‘বন্ধু আনন্দ, তাহলে তুমি যে এই ইন্দ্রিয়গুলোতে অগুপ্তদ্বার, ভোজনে মাত্রাজ্ঞানহীন, জাগরণে অনিযুক্ত নবীন ভিক্ষুদেরকে সাথে নিয়ে ভ্রমণে বের হও। আমার মনে হয় তুমি যেন শস্য ধ্বংস করে বিচরণ করছ, কুল বিনষ্ট করে বিচরণ করছ। বন্ধু আনন্দ, তোমার পরিষদ ধ্বংস হচ্ছে, তোমার নবীন শিষ্য বিনষ্ট হচ্ছে। (তাই বলছি) এই কুমার মাত্রা জানল না।’</p>
<p>‘স্থূলনন্দা ভিক্ষুণী শুনলেন যে ‘আর্য মহাকাশ্যপ নাকি বিজ্ঞমুনি আর্য আনন্দকে কুমার বলে তিরষ্কার করেছেন।’</p>
<p>তখন স্থূলনন্দা ভিক্ষুণী অসন্তুষ্টাহয়ে অসন্তোষ প্রকাশ করলেন, ‘আর্য মহাকাশ্যপ পূর্বে অন্য তীর্থিয় পরিব্রাজক ছিলেন। কিরূপে তিনি বিজ্ঞমুনি আর্য আনন্দকে কুমারবাদে হেয় প্রতিপন্ন করা উচিত বলে মনে করেন!’ আয়ুষ্মান মহাকাশ্যপ স্থূলনন্দা ভিক্ষুণীর ভাষিত বাক্য শুনলেন।</p>
<p>তখন আয়ুষ্মান মহাকাশ্যপ আয়ুষ্মান আনন্দকে এরূপ বললেন, “বন্ধু আনন্দ, স্থূলনন্দা ভিক্ষুণী একান্তই বিবেচনাহীন বাক্য প্রকাশ করেছে। বন্ধু, যেদিন হতে আমি কেশ, চুল, গোঁফ ছেদন করে গৃহত্যাগ করে কাষায় বস্ত্র ধারণপূর্বক প্রব্রজিত হয়েছি, সেদিন হতে আমি ভগবান অর্হৎ সম্যকসম্বুদ্ধ ব্যতীত অন্য কাউকে শাস্তারূপে ধারণা করেছি বলে আমি জানি না। বন্ধু, পূর্বে আমি যখন গৃহীকুলে ছিলাম, তখন আমার মনে এরূপ চিন্তা উৎপন্ন হয়েছিল, ‘গৃহবাস হচ্ছে বাধাসঙ্কুল ও কদর্যময় স্থান আর প্রব্রজিত জীবন হচ্ছে মুক্ত আকাশের ন্যায় উন্মুক্ত। গৃহে অবস্থান করে একনিষ্ঠার সাথে পরিপূর্ণ, পরিশুদ্ধ শঙ্খলেখার মতোন শুভ্র বা উত্তমরূপে ব্রহ্মচর্য পালন করা সহজ নয়। তদ্ধেতু আমি চুল, গোঁফ ছেদন করে, গৃহত্যাগ করে কাষায় বস্ত্র ধারণপূর্বক প্রব্রজিত হবো।’ বন্ধু, তাই আমি একসময় ছিন্ন বস্ত্রখণ্ড দিয়ে সঙ্ঘাটি (দোয়াজিক) প্রস্তুত করে জগতে যেসব অর্হৎ আছেন, তাঁদের উদ্দেশ্য করে চুল, গোঁফ ছেদন করে গৃহত্যাগপূর্বক কাষায় বস্ত্র ধারণ করে প্রব্রজিত হই।”</p>
<p>এরূপে প্রব্রজিত হয়ে দীর্ঘপথ যেতে যেতে অর্ধযোজনে রাজগৃহ ও নালন্দার মধ্যবর্তী স্থানে অবস্থিত বহুপুত্র নামক চৈত্যে উপবিষ্ট ভগবানকে দেখতে পাই। তাঁকে দেখে আমার এরূপ চিন্তা উদয় হয়েছিল, ‘সত্যিই আমি শাস্তাকে দেখতে পেলাম, ভগবানকে দেখতে পেলাম; আমি প্রকৃত সুগতকে দেখতে পেলাম, ভগবানকে দেখতে পেলাম; সম্যকসম্বুদ্ধকে দেখতে পেলাম এবং ভগবানকে দেখতে পেলাম।’ বন্ধু, আমি তখন ভগবানের পাদমূলে মস্তক নমিত করে ভগবানকে এরূপ বললাম, ‘ভন্তে, আপনি আমার শাস্তা, আমার ভগবান, আমি আপনার শ্রাবক; ভন্তে, আপনি আমার শাস্তা, হে ভগবান, আমি আপনার শ্রাবক।’ বন্ধু, আমি এরূপ বললে ভগবান আমাকে বললেন, ‘হে কাশ্যপ, মনেপ্রাণে সমন্বিত হয়ে শ্রাবককে যে না জেনে বলে ‘জানি’, না দেখে বলে ‘দেখি’, তাহলে তার মস্তক দ্বিখণ্ডিত হতে পারে। কাশ্যপ, তবে আমি জেনেই বলে ‘জানি’ এবং দেখেই বলে ‘দেখি’।’</p>
<p>‘কাশ্যপ, তদ্ধেতু তোমার এরূপ শিক্ষা গ্রহণ করা উচিত, ‘নবীন, মধ্যম, বৃদ্ধ বা স্থবির ভিক্ষুদের প্রতি তোমার অতিশয় সলজ্জতা, সভয়তা বিদ্যমান থাকবে। তোমার এরূপ শিক্ষা গ্রহণ করা উচিত।’</p>
<p>কাশ্যপ, সেজন্য তোমার এরূপ শিক্ষা করা উচিত, ‘আমি কুশল সম্বন্ধীয় যেকোনো ধর্মকথা শুনব, সেসব ধর্মকথা একাগ্র মনে মনোনিবেশ করে সর্বান্তকরণে মনোযোগসহকারে কর্ণপাত করে শুনব।’ তোমার এরূপ শিক্ষাই গ্রহণ করা উচিত।</p>
<p>কাশ্যপ, তদ্ধেতু তোমার এরূপ শিক্ষা করা উচিত, ‘আনন্দ (বা সুখজনিত) কায়গতানুস্মৃতি ভাবনা আমার বিচ্যুতি বা পরিত্যক্ত হবে না।’ হে কাশ্যপ, তোমার এরূপ শিক্ষা গ্রহণ করা উচিত।</p>
<p>‘বন্ধু, অতঃপর ভগবান আমাকে এরূপ উপদেশ প্রদান করে আসন হতে উঠে চলে গেলেন। আমি সপ্তাহকাল মাত্র বন্ধনযুক্ত অবস্থায় দায়কের শ্রদ্ধায় প্রদত্ত আহার পরিভোগ করেছিলাম।’ প্রব্রজ্যার অষ্টম দিবসে আমার অর্হত্ত্ব জ্ঞান উৎপন্ন হয়েছিল।</p>
<p>‘বন্ধু, অতঃপর একদিন ভগবান রাস্তা হতে অবতরণ করে একটি বৃক্ষমূলে উপবেশন করলেন। আমি তথায় উপস্থিত হই। আর ছিন্ন বস্ত্রখণ্ড দ্বারা প্রস্তুত সঙ্ঘাটি চার ভাঁজ করে আসন প্রস্তুত করে দিয়ে ভগবানকে বললাম, ‘ভগবান, আপনি এখানে উপবেশন করুন, যাতে আমার দীর্ঘকাল হিত ও সুখ সাধিত হয়।’ বন্ধু, তখন ভগবান প্রজ্ঞাপ্ত আসনে উপবেশন করলেন। উপবেশন করে তিনি আমাকে এরূপ বললেন, ‘হে কাশ্যপ, তোমার এই ছিন্ন বস্ত্রের সঙ্ঘাটি (অত্যন্ত) কোমল।’ (তারপর আমি বললাম), ‘ভন্তে, আমার এই ছিন্ন বস্ত্রের সঙ্ঘাটি অনুগ্রহপূর্বক গ্রহণ করুন।’ ভগবান আমাকে বললেন, ‘হে কাশ্যপ, তুমি কি আমার পরিত্যক্ত জীর্ণ, পাংশুকুল মোটা বস্ত্র ধারণ করবে?’ (তখন আমি বললাম), ‘হ্যাঁ ভন্তে, ভগবানের পরিত্যক্ত জীর্ণ, পাংশুকুল মোটা বস্ত্র আমি ধারণ করব।’ ‘বন্ধু, তখন আমি (আমার) সেই ছিন্ন বস্ত্রের সঙ্ঘাটি ভগবানকে প্রদান করলাম। আমি ভগবানের পরিত্যক্ত জীর্ণ, পাংশুকুল মোটা বস্ত্রটি পরলাম।’</p>
<p>“বন্ধু, যাকে সম্যকভাবে বলতে গেলে এরূপ বলা যায়, ‘ভগবানের ঔরস, মুখজ, ধর্মজাত, ধর্মগঠিত, ধর্মোত্তরাধিকারী, পাংশুকুল মোটা বস্ত্রগ্রাহী পুত্র।’ আর আমাকেও সম্যকভাবে বললে এরূপ বলা যায়, ‘ভগবানের ঔরস, মুখজ, ধর্মজাত, ধর্মগঠিত, ধর্মোত্তরাধিকারী, পাংশুকুল মোটা বস্ত্রগ্রাহী পুত্র।’”</p>
<p>‘বন্ধু, আমি যতক্ষণ ইচ্ছা করি কাম ও অকুশল ধর্মগুলো হতে মুক্ত হয়ে সবিতর্ক, সবিচার ও নির্জনতাজনিত প্রীতিসুখ-সমন্বিত প্রথম ধ্যান লাভ করে অবস্থান করি। বন্ধু, আমি যতক্ষণ ইচ্ছা করি… (নয় আনুপূর্বিক বিহারসমাপত্তি ও পঞ্চ অভিজ্ঞানও এরূপে বিস্তারিত জ্ঞাতব্য)।</p>
<p>বন্ধু, আমি আসবগুলো ক্ষয়ে অনাসব চিত্তবিমুক্তি, প্রজ্ঞাবিমুক্তি এবং ইহজীবনে স্বয়ং অভিজ্ঞান প্রত্যক্ষ করে অবস্থান করি। বন্ধু, যে আমার ছয় অভিজ্ঞাকে ঢেকে রাখতে চায়, সে যেন সাত হাত অথবা সাড়ে সাত হাত উচ্চ হাতিকে তালপাতায় ঢেকে রাখতে চায়।’</p>
<p>পরে স্থূলনন্দা ভিক্ষুণী ব্রহ্মচর্য-জীবন ত্যাগ করে। একাদশ সূত্র।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
