<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু'>
<title></title>
</head>
<body>
<article id='sn16.3' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>নিদান-বর্গ</li>
<li class='samyutta'>কাশ্যপ-সংযুক্তকাশ্যপ-সংযুক্ত</li>
</ul>
<h1>১৬.৩. চন্দ্রোপমা সূত্র</h1>
</header>
<p>একসময় ভগবান শ্রাবস্তীতে অবস্থান করছিলেন… ‘হে ভিক্ষুগণ, চন্দ্রের ন্যায় তোমরা দেহ ও মন অসম্পৃক্ত রেখে নিত্য নতুন হয়ে সংযতভাবে লোকগৃহে উপস্থিত হবে। ভিক্ষুগণ, যেমন কোনো পুরুষ পুরাতন ও অব্যবহার্য কুয়া, মৃতপ্রায় নদী ও দুর্গম পর্বত দর্শনের সময় (তাতে) দেহ ও মন অসম্পৃক্ত থাকে; ঠিক তেমনিভাবে তোমরা চন্দ্রের ন্যায় দেহ ও মন অসম্পৃক্ত রেখে নিত্য নতুন হয়ে সংযতভাবে লোকগৃহে উপস্থিত হবে।’</p>
<p>‘হে ভিক্ষুগণ, কাশ্যপ চন্দ্রের ন্যায় দেহ ও মন অসম্পৃক্ত রেখে নিত্য নতুন হয়ে সংযতভাবে লোকগৃহে উপস্থিত হয়। ভিক্ষুগণ, তোমরা তা কী মনে কর, কিরূপ ভিক্ষু লোকগৃহে উপস্থিত হওয়ার উপযুক্ত?’</p>
<p>‘ভন্তে, ধর্ম ভগবানমূলক, ভগবান অবলম্বন, ভগবান প্রতিশরণ। এই ভাষিত বিষয়ের অর্থ ভগবানের মুখেই প্রতিভাত হোক, এটিই উত্তম হবে। ভগবানের নিকট শুনে ভিক্ষুগণ তা ধারণ করবেন।’</p>
<p>অতঃপর ভগবান শূন্যে হাত চালনা করে বললেন, “হে ভিক্ষুগণ, যেমন এই হাত শূন্যে লাগে না, গৃহীত হয় না, আবদ্ধ হয় না; তেমনি লোকগৃহে উপস্থিত হলে যে ভিক্ষুর চিত্ত ‘লাভকামীরা লাভ করুক, পুণ্যকামীরা পুণ্যার্জন করুক’ বলে লোকগৃহে লগ্ন হয় না, গৃহীত হয় না, আবদ্ধ হয় না; স্বীয় লাভে যেমনি আনন্দিত ও সন্তুষ্ট হয়, তেমনি অপরের লাভেও আনন্দিত ও সন্তুষ্ট হয়। ভিক্ষুগণ, এরূপ ভিক্ষু লোকগৃহে যাওয়ার জন্য উপযুক্ত।”</p>
<p>“ভিক্ষুগণ, লোকগৃহে উপস্থিত হলে কাশ্যপের চিত্ত ‘লাভকামীরা লাভ করুক, পুণ্যকামীরা পুণ্যার্জন করুক’ বলে গৃহীকুলে সংলগ্ন হয় না, গৃহীত হয় না এবং আবদ্ধ হয় না; স্বীয় লাভে যেমনি আনন্দিত ও সন্তুষ্ট হয়, তেমনি অপরের লাভেও আনন্দিত ও সন্তুষ্ট হয়।”</p>
<p>‘ভিক্ষুগণ, তোমরা তা কী মনে কর, কিরূপ ভিক্ষুর ধর্মদেশনা অপরিশুদ্ধ এবং কিরূপ ভিক্ষুর ধর্মদেশনা পরিশুদ্ধ হয়?’ ‘ভন্তে, ধর্ম ভগবানমূলক, ভগবান অবলম্বন, ভগবান প্রতিশরণ। এই ভাষিত বিষয়ের অর্থ ভগবানের মুখেই প্রতিভাত হোক, এটিই উত্তম হবে। ভগবানের নিকট শুনে ভিক্ষুগণ তা ধারণ করবেন।’ ‘ভিক্ষুগণ, তা হলে তোমরা শোন, উত্তমরূপে মনোনিবেশ কর, আমি ভাষণ করছি।’ ‘হ্যাঁ ভন্তে’ বলে সেই ভিক্ষুগণ ভগবানের কথায় সম্মতি দিলেন। ভগবান এরূপ বললেন :</p>
<p>“হে ভিক্ষুগণ, কোনো কোনো ভিক্ষু এরূপ চিত্তে অপরকে ধর্মদেশনা প্রদান করে, ‘আহা, লোকেরা আমার ধর্মদেশনা শ্রবণ করুক; ধর্মদেশনা শুনে (আমার প্রতি) প্রসন্ন হোক এবং প্রসন্ন হয়ে দানীয় সামগ্রী দিয়ে প্রসন্নভাব প্রকাশ করুক।’ ভিক্ষুগণ, এরূপে দেশনাকারী ভিক্ষুর দেশিত ধর্মদেশনা অপরিশুদ্ধ হয়।”</p>
<p>“ভিক্ষুগণ, কোনো কোনো ভিক্ষু এরূপ চিত্তে অপরকে ধর্মদেশনা প্রদান করে, ‘ভগবানের ধর্ম সুব্যাখ্যাত, সন্দৃষ্টিক (স্বয়ং দর্শনীয়), এসে দেখার যোগ্য, কালাকালহীন, নৈর্বাণিক এবং বিজ্ঞগণ কর্তৃক জ্ঞাতব্য। আহা, লোকেরা আমার ধর্মদেশনা শ্রবণ করুক, শুনে ধর্ম সম্বন্ধে জ্ঞাত হোক এবং ধর্ম জ্ঞাত হয়ে তা উত্তমরূপে প্রতিপালন করুক।’ এরূপে ধর্মের সৎগুণতার প্রত্যয়ে অপরকে ধর্মদেশনা করে এবং করুণা, দয়া ও অনুকম্পাবশত অপরকে ধর্মদেশনা প্রদান করে। ভিক্ষুগণ, ভিক্ষুর এরূপে দেশিত ধর্মদেশনা পরিশুদ্ধ হয়।”</p>
<p>“ভিক্ষুগণ, কাশ্যপও এরূপ চিত্তসম্পন্ন হয়ে অপরকে ধর্মদেশনা প্রদান করে, ‘ভগবানের ধর্ম সুব্যাখ্যাত, সন্দৃষ্টিক (স্বয়ং দর্শনীয়), এসে দেখার যোগ্য, কালাকালহীন, নৈর্বাণিক এবং বিজ্ঞগণ কর্তৃক জ্ঞাতব্য। আহা, লোকেরা আমার ধর্মদেশনা শ্রবণ করুক, শুনে ধর্ম সম্বন্ধে জ্ঞাত হোক এবং ধর্ম জ্ঞাত হয়ে তা উত্তমরূপে প্রতিপালন করুক।’ সে এরূপে ধর্মের সৎগুণতার প্রত্যয়ে অপরকে ধর্মদেশনা করে এবং করুণা, দয়া ও অনুকম্পাবশত অপরকে ধর্মদেশনা প্রদান করে। ভিক্ষুগণ, কাশ্যপকে অথবা কাশ্যপের ন্যায় ব্যক্তিকে আদর্শ করে আমি তোমাদের উপদেশ প্রদান করব। সেই উপদেশে উপদিষ্ট হয়ে তোমাদের উত্তমরূপে (ধর্ম) প্রতিপালন করা উচিত।” তৃতীয় সূত্র।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু ও অজিত ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
