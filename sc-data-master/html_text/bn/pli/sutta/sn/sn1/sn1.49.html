<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn1.49' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>দেবতা-সংযুক্ত</li>
<li class='vagga'>প্রদীপ্ত বর্গ</li>
</ul>
<h1 class='sutta'>১.৪৯. মাৎসর্য সূত্র</h1>
</header>
<p>(দেবতা বললেন) ‘এই জগতে যারা মাৎসর্যপরায়ণ, কৃপণ, তিরস্কারকারী এবং অন্য দাতাদের দানের অন্তরায়কারী, তাদের কিরূপ বিপাক হয়? তাদের পরকাল কিরূপ? তা ভগবানকে জিজ্ঞেস করতে এসেছি। কিরূপে তা জানতে পারি?’</p>
<p>(ভগবান বললেন) ‘এই জগতে যারা মৎসরী বা ঈর্ষাকারী, কৃপণ, তিরস্কারকারী ও দানের অন্তরায়কারী তারা নরক, তির্যকযোনি ও যমলোকে জন্ম গ্রহণ করে। যদি মনুষ্যকুলে জন্ম নেয়, তাহলে দরিদ্রকুলে জন্ম গ্রহণ করে, যেখানে অন্নবস্ত্র, ভোগ-বিলাস কষ্টে লাভ হয়। সেই (হতভাগ্য) মূঢ়গণ পরের কাছে ভিক্ষা করে, তবুও তাদের লাভ হয় না। ইহজীবনে এরূপ পাপফল ভোগ করে আর পরকালে দুর্গতি প্রাপ্ত হয়।’</p>
<p>(দেবতা বললেন) ‘এ তো এরূপে জানলাম। হে গৌতম, এবার অন্য প্রশ্ন করছি-যারা মনুষ্যজন্ম লাভ করে বদান্য, অকৃপণ এবং বুদ্ধ-ধর্ম-সংঘের প্রতি প্রসন্ন ও গভীর শ্রদ্ধাপরায়ণ, তাদের পরিণতি কিরূপ? তাদের পরকালই বা কিরূপ?’</p>
<p>(ভগবান বললেন) ‘যারা মনুষ্য জন্ম লাভ করে বদান্য, অকৃপণ এবং বুদ্ধ-ধর্ম-সংঘের প্রসন্ন ও গভীর শ্রদ্ধাপরায়ণ, তারা স্বর্গে গমন করে স্বর্গকে উজ্জ্বল করে। আর যদি মনুষ্যকুলে জন্ম হয়, তাহলে ধনাঢ্য পরিবারে জন্ম নেয়, যেখানে সহজেই অন্ন-বস্ত্র, ভোগ-বিলাস লাভ হয়। পরনির্মিত বশবর্তী নামক দেবতাদের মতো তারা আনন্দ উপভোগ করেন। ইহলোকে এই সুফল আর পরকালে সুগতি লাভ হয়।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
