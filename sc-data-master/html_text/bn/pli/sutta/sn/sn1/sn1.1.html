<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn1.1' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>দেবতা-সংযুক্ত</li>
<li class='vagga'>নল বর্গ</li>
</ul>
<h1 class='sutta'>১.১. ওঘ অতিক্রম সূত্র</h1>
</header>
<p>“<span class='evam'>আমি এরূপ শুনেছি।</span> একসময় ভগবান শ্রাবস্তীতে অনাথপিণ্ডিক শ্রেষ্ঠীর নির্মিত জেতবন বিহারে অবস্থান করছেন। সেই সময় জনৈক দেবতা শেষ রাতে অতি মনোরমরূপে সমস্ত জেতবনকে আলোকিত করে ভগবানের সকাশে উপস্থিত হলেন। অমনি ভগবানকে বন্দনা করে একান্তে দাঁড়ালেন। দাঁড়ানো অবস্থায় ভগবানকে এরূপ বললেন, “‘বন্ধু, তুমি কিভাবে ওঘ বা স্রোত অতিক্রম করেছ?’ উত্তরে ভগবান বললেন, ‘সৌম্য, আমি অপ্রতিষ্ঠ বা নিরাশ্রয় (কোনো কিছুতে আবদ্ধ নয়), অনায়াসী হয়ে স্রোত অতিক্রম করেছি।’ ভগবানের এই প্রচ্ছন্ন উত্তর বুঝতে না পেরে দেবতা পুনঃ বললেন, ‘বন্ধু, কিরূপে যেন অপ্রতিষ্ঠ ও অনায়াসী হয়ে স্রোত অতিক্রম করলে?’ প্রত্যুত্তরে ভগবান বললেন, ‘সৌম্য, যখন আমি (ক্লেশ, অভিসংস্কার, তৃষ্ণা, মিথ্যাদৃষ্টিগুলোতে) প্রতিষ্ঠিত হতাম, তখন আমি নিমজ্জিত হতাম। অন্যদিকে যখন আমি (কামসুখ ও কৃচ্ছ্রসাধনে) উদ্যোগী বা চেষ্টাশীল হতাম, তখন আমি (মুক্তির পথ না পেয়ে দুঃখেই) প্রবাহিত হতাম। এই কারণে আমি অপ্রতিষ্ঠ, অনায়াসী হয়ে স্রোত অতিক্রম করেছি।”</p>
<p>এরূপ উত্তর শুনে দেবতা স্রোতাপত্তিফলে প্রতিষ্ঠত হয়ে প্রসন্ন, তুষ্ট চিত্তে বলে উঠলেন :</p>
<p>‘জগতে অপ্রতিষ্ঠা, অনায়াসী, তৃষ্ণাস্রোত অতিক্রমকারী পরিনিবৃত ব্রাহ্মণকে দীর্ঘকাল পর দর্শন করছি।’</p>
<p>দেবতা এরূপ বললেন, ভগবানও সেটা অনুমোদন করলেন। ‘শাস্তা আমাকে অনুমোদন করেছেন’ এই ভেবে সেই দেবতা ভগবানকে অভিবাদন ও প্রদক্ষিণ করে সেখানেই অন্তর্হিত হলেন।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
