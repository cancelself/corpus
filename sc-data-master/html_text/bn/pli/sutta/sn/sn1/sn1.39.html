<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn1.39' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>দেবতা-সংযুক্ত</li>
<li class='vagga'>সদালাপ কায়িক বর্গ</li>
</ul>
<h1 class='sutta'>১.৩৯. প্রথম পজ্জুন্নকন্যা সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান বৈশালীর মহাবনে কূটাগারশালায় অবস্থান করছেন। তখন পজ্জুন্নকন্যা কোকনদা রাতের শেষ প্রহরে সমস্ত মহাবন দিব্যজ্যোতিতে সমুজ্জ্বল করে ভগবানের কাছে উপস্থিত হলেন। অমনি ভগবানকে শ্রদ্ধাভিবাদন জানিয়ে একপার্শ্বে দাঁড়ালেন। দাঁড়িয়ে দাঁড়িয়ে পজ্জুন্নকন্যা কোকনদা ভগবানের সমীপে এই গাথায় বললেন :</p>
<p>‘আমি পজ্জুন্নকন্যা কোকনদা, বৈশালীর মহাবনে অবস্থানরত সত্ত্বশ্রেষ্ঠ সম্বুদ্ধকে বন্দনা করছি। চক্ষুষ্মান বুদ্ধের উপলব্ধ ধর্ম সম্পর্কে আমার পূর্বে শোনা ছিল; এখন আমি মুনি সুগতের দেশনায় প্রত্যক্ষভাবে জানছি।’</p>
<p>‘যে অজ্ঞজনেরা আর্যধর্মকে নিন্দা করে বেড়ায়, তারা ভয়ানক রৌরব নরকে উপগত হয়ে সুদীর্ঘকাল দুঃখ ভোগ করে থাকে।’</p>
<p>‘যাঁরা আর্যধর্মে ক্ষান্তি ও উপশমে সন্নিবিষ্ট হন, তাঁরা মনুষ্যদেহ ত্যাগের পর দেবকায় লাভ করেন।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
