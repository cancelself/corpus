<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn1.34' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>দেবতা-সংযুক্ত</li>
<li class='vagga'>সদালাপ কায়িক বর্গ</li>
</ul>
<h1 class='sutta'>১.৩৪. উপনীত না হওয়া সূত্র</h1>
</header>
<p>একসময় ভগবান শ্রাবস্তীতে অনাথপিণ্ডিক শ্রেষ্ঠীর দানকৃত জেতবন বিহারে অবস্থান করছেন। তখন ‘সদালাপা-কায়িক’ নামক একদল দেবতা রাত্রির শেষ প্রহরে সমস্ত জেতবন দিব্যজ্যোতিতে সমুজ্জ্বল করে ভগবানের সমীপে এসে উপস্থিত হলেন। ভগবানকে শ্রদ্ধাভিবাদন জানিয়ে একপার্শ্বে দাঁড়ালেন। তখন এক দেবতা ভগবানের কাছে এই গাথা বললেন :</p>
<p>‘মনুষ্যলোকে যে কমনীয় (রূপা-শব্দাদি) বিষয়গুলো রয়েছে তাতে আবদ্ধ ও প্রমত্ত হয়ে লোকজন মৃত্যুর সীমা থেকে নির্বাণে উপনীত হতে পারে না। কিন্তু সেই কাম্য বিষয়গুলো নিত্য নয়।’</p>
<p>‘পঞ্চস্কন্ধ তৃষ্ণাজাত, তাই তৃষ্ণা থেকে দুঃখ উৎপন্ন হয়। তৃষ্ণা ধ্বংস হলে পঞ্চস্কন্ধও নিঃশেষে ধ্বংস হয়; পঞ্চস্কন্ধ ধ্বংস হলে পুনর্জন্মজনিত দুঃখও সম্পূর্ণরূপে ধ্বংস হয়।’</p>
<p>‘জগতে যে চিত্ত-আলম্বন (চিত্ত যে বিষয়কে অবলম্বন করে চিন্তা করে, অবস্থান করে) রয়েছে, সেগুলো কাম নয়; লোকের ক্লেশকামই কাম বলে অভিহিত। জগতে চিত্ত-আলম্বন সেভাবেই থাকুক না কেন, ধীর ব্যক্তিগণ সেই বিষয়ে তৃষ্ণা বা অনুরাগ ধ্বংস করেন।’</p>
<p>‘ক্রোধ ও অহংকার পরিত্যাগ করবে, সকল সংযোজন অতিক্রম করবে। নাম-রূপে অনাসক্ত ও উদাসীন হলে দুঃখ অনুসরণ করে না বা দুঃখে পতিত হতে হয় না।’</p>
<p>‘যিনি (ক্ষীণাসব হয়ে) প্রাকৃতজনের আখ্যা পরিত্যাগ করেছেন, মানাতীত হয়েছেন ও নাম-রূপের প্রতি তৃষ্ণার বন্ধন ছিন্ন করেছেন, সেই গ্রন্থি'হীন, দুঃখোত্তীর্ণ, নিস্পৃহ ব্যক্তির গতি ইহলোক-পরলোক তথা সমস্ত ভবে অন্বেষণ করেও দেব-মনুষ্যগণে জানতে পারে না।’</p>
<p>(আয়ুষ্মান মেঘরাজ বললেন) ‘যদি এরূপ বিমুক্ত ব্যক্তিকে দেব-মনুষ্যগণ ইহলোকে ও পরলোকে খুঁজে পান না, তাহলে সেই জনহিতৈষী, নরোত্তমকে যারা প্রণাম করেন, তারাও প্রশংসার্হ।’</p>
<p>(এবার ভগবান বললেন) ‘হে মেঘরাজ, যে ভিক্ষুগণ এরূপ বিমুক্ত পুরুষকে কায়, বাক্য দ্বারা তাঁর শিক্ষায় অনুগমন করে প্রণাম করেন, সেই ভিক্ষুগণ প্রশংসার্হ এবং তারা ধর্ম জ্ঞাত হয়ে সন্দেহ পরিত্যাগপূর্বক আসক্তি হতে বিমুক্ত হন।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
