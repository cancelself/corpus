<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn1.38' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>দেবতা-সংযুক্ত</li>
<li class='vagga'>সদালাপ কায়িক বর্গ</li>
</ul>
<h1 class='sutta'>১.৩৮. খণ্ড (টুকরা) সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান রাজগৃহে মদ্রকুক্ষি মৃগদাবে অবস্থান করছেন। তখন ভগবানের পদ প্রস্তরখণ্ডের আঘাতে বিক্ষত হয়। এতে ভগবানের তীব্র, অসহ্য, কটু, দুর্বিষহ ও অপ্রীতিকর শারীরিক দুঃখবেদনা অনুভূত হতে থাকে; তবুও তিনি তা স্মৃতিমান সম্প্রাজ্ঞ হয়ে নির্বিকারে সহ্য করতে থাকেন। অন্যদিকে চার ভাঁজ পাতা সঙ্ঘাটিতে দক্ষিণপার্শ্ব ভর করে পায়ের ওপর পা রেখে সিংহশয্যায় শায়িত হন।</p>
<p>সে-সময় সাতশত ‘সদালাপা-কায়িক’ নামক দেবতা রাতের শেষ প্রহরে পুরো মদ্রকুক্ষি দিব্যজ্যোতিতে সমুজ্জ্বল করে ভগবানের সকাছে উপস্থিত হলেন। আর ভগবানকে শ্রদ্ধাভিবাদন জানিয়ে একপার্শ্বে দাঁড়ালেন। তাঁদের মধ্যে এক দেবতা ভগবানের সম্মুখে এই আবেগপূর্ণ বাক্য বললেন, ‘ওহে, শ্রমণ গৌতম একান্তই পুরুষ। পুরুষ বলেই তিনি তাঁর এই তীব্র, অসহ্য, কটু, দুর্বিষহ ও অপ্রীতিকর শারীরিক দুঃখবেদনা স্মৃতিমান, সম্প্রাজ্ঞ হয়ে নির্বিকারে সহ্য করছেন।’</p>
<p>অন্য এক দেবতা ভগবানের সমীপে এই আবেগপূর্ণ বাক্য ভাষণ করলেন, ‘ওহে, শ্রমণ গৌতম একান্তই পুরুষসিংহ। পুরুষসিংহ বলেই তিনি তাঁর এই তীব্র, অসহ্য, কটু, দুর্বিষহ ও অপ্রীতিকর শারীরিক দুঃখবেদনা স্মৃতিমান, সম্প্রাজ্ঞ হয়ে নির্বিকারে সহ্য করছেন।’</p>
<p>আরেক দেবতা ভগবানের সমীপে এই আবেগপূর্ণ বাক্য বললেন, ‘ওহে, শ্রমণ গৌতম একান্তই মহাজ্ঞানী। মহাজ্ঞানী বলেই তিনি তাঁর এই তীব্র, অসহ্য, কটু, দুর্বিষহ ও অপ্রীতিকর শারীরিক দুঃখবেদনা স্মৃতিমান, সম্প্রজ্ঞ হয়ে নির্বিকারে সহ্য করছেন।’</p>
<p>অপর দেবতা ভগবানের সমীপে এই আবেগপূর্ণ বাক্য ভাষণ করলেন, ‘ওহে, শ্রমণ গৌতম একান্তই পুর্বষোত্তম। পুর্বষোত্তম বলেই তিনি তাঁর এই তীব্র, অসহ্য, কটু, দুর্বিষহ ও অপ্রীতিকর শারীরিক দুঃখবেদনা স্মৃতিমান, সম্প্রাজ্ঞ হয়ে নির্বিকারে সহ্য করছেন।’</p>
<p>অনন্তর অন্য দেবতা ভগবানের সমীপে এই আবেগপূর্ণ বাক্য বললেন, ‘ওহে, শ্রমণ গৌতম একান্তই (সহ্য করতে) সামর্থ্যবান। সামর্থ্যবান বলেই তিনি তাঁর এই তীব্র, অসহ্য, কটু, দুর্বিষহ ও অপ্রীতিকর শারীরিক দুঃখবেদনা স্মৃতিমান, সম্প্রাজ্ঞ হয়ে নির্বিকারে সহ্য করছেন।’</p>
<p>অন্য আরেকটি দেবতা ভগবানের সমীপে এই আবেগপূর্ণ বাক্য ভাষণ করলেন, ‘ওহে, শ্রমণ গৌতম একান্তই দান্ত। দান্ত বলেই তিনি তাঁর এই তীব্র, অসহ্য, কটু, দুর্বিষহ ও অপ্রীতিকর শারীরিক দুঃখবেদনা স্মৃতিমান, সম্প্রজ্ঞ হয়ে নির্বিকারে সহ্য করছেন।’</p>
<p>পরের দেবতা ভগবানের সমীপে এই আবেগপূর্ণ বাক্য বললেন, ‘দেখুন, আপনারা দেখুন সুভাবিত, সমাধিজ ও সুবিজ্ঞ চিত্ত (কী রকম)। (রাগ, দ্বেষাদির কবলে পড়লেও) তা অভিনত কিংবা অবনত হয় না; এমনকি সংস্কারবশেও গৃহীত ও বাধাগ্রস্ত হয় না। এরূপ পুরুষনাগ, পুরুষসিংহ, মহাজ্ঞানী, পুর্বষোত্তম, সামর্থ্যবান ও দান্তকে যেজন ব্যথিত করতে চাই, সেটা তার দৃষ্টিহীনতা ও অজ্ঞানতা ছাড়া কিছুই নয়।’</p>
<p>‘যাঁদের চিত্ত সম্যক বিমুক্ত নয় এবং যাঁরা হীনভাবাপন্ন, তাঁরা পঞ্চবেদজ্ঞ ও শতবর্ষ তপশ্চর্যাকারী ব্রাহ্মণ হলেও পরপারে উত্তীর্ণ নন তথা নির্বাণলাভী নন।’</p>
<p>‘যাঁদের চিত্ত সম্যক বিমুক্ত নয় এবং যাঁরা হীনভাবাপন্ন, তাঁরা তৃষ্ণায় নিমগ্ন, শীলব্রত পরামর্শে আবদ্ধ ও হীন তপস্যাকারী। এরা শতবর্ষব্যাপী তপশ্চর্যাকারী হলেও পরপারে উত্তীর্ণ নন তথা নির্বাণলাভী নন।’</p>
<p>‘এ জগতে অহংকারীর সংযম নেই। অসমাহিতের বা ধ্যানহীনের মৌন বা অতীন্দ্রিয় উপলব্ধি নেই। প্রমত্ত ব্যক্তি অরণ্যের নির্জনতায় একাকী অবস্থান করলেও মৃত্যুর সীমা অতিক্রম করে পরপারে উত্তীর্ণ বা নির্বাণলাভী হতে পারে না।’</p>
<p>‘অপ্রমত্ত হয়ে একাকী অরণ্যে অবস্থান করে যিনি অহংকার পরিত্যাগপূর্বক সুসমাহিত, সুচিত্ত এবং সর্বথাবিমুক্ত তিনি মৃত্যুর সীমা অতিক্রম করে নির্বাণলাভী হন।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
