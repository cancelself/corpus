<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn1.37' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>দেবতা-সংযুক্ত</li>
<li class='vagga'>সদালাপ কায়িক বর্গ</li>
</ul>
<h1 class='sutta'>১.৩৭. সময় সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান শাক্যরাজ্যে কপিলাবাস্তুর মহাঅরণ্যে পাঁচশত অর্হৎ ভিক্ষু পরিবৃত হয়ে অবস্থান করছেন। তখন দশ লোকধাতুর (বা দশ চক্রবালের) দেবতা ভগবান ও ভিক্ষুসংঘের দর্শন লাভের জন্য প্রায়ই সমবেত হন। একদা চারজন শুদ্ধাবাস ব্রহ্মলোকবাসী দেবতার মনে এরূপ চিন্তা উদয় হলো : ‘ভগবান পাঁচশত অর্হৎ ভিক্ষু পরিবৃত হয়ে শাক্যরাজ্যে কপিলাবাস্তুর মহাবনে অবস্থান করছেন। দশ চক্রবালের দেবতাগণ ভগবান ও সেই ভিক্ষুসংঘ দর্শন করতে প্রায়ই সেখানে সমবেত হন।চল, আমরাও সেখানে উপস্থিত হয়ে ভগবানের সমীপে প্রত্যেকে গাথা উচ্চারণ করি।’</p>
<p>বলবান ব্যক্তি যেমন (মুহূর্তেই) সঙ্কুচিত বাহুকে প্রসারিত করে এবং প্রসারিত বাহুকে সঙ্কুচিত করে, তেমনি সেই দেবতাগণও অল্পক্ষণের মধ্যেই শুদ্ধাবাস ব্রহ্মলোকে অন্তর্হিত হয়ে ভগবানের সম্মুখে প্রাদুর্ভূত হলেন। ভগবানকে শ্রদ্ধাভিবাদন জানিয়ে একপার্শ্বে দাঁড়ালেন। এবার তাদের মধ্যে এক দেবতা ভগবানের সমীপে এই গাথা বললেন :</p>
<p>‘এই বনভূমিতে মহাসম্মেলন, যেখানে দেবসংঘ সমাগত। জিতেন্দ্রিয় ভিক্ষুসংঘকে দেখার জন্য আমরাও এই ধর্ম সম্মেলনে উপস্থিত হয়েছি।’</p>
<p>আরেক দেবতা ভগবানের সমীপে এই গাথা ভাষণ করলেন :</p>
<p>‘এখানে ভিক্ষুগণ সমাহিত (ধ্যানস্থ) হয়েছেন, স্বীয় স্বীয় চিত্তকে বক্র (বা কপটী), কুটিল (মিথ্যা ও অসাধুতা) হতে সোজা, সরল করছেন। সারথি লাগাম গ্রহণ করে রথ পরিচালনা করার মতো জ্ঞানীগণ স্বীয় স্বীয় ইন্দ্রিয়গুলো রক্ষা বা সংযত করেন।’</p>
<p>অন্য এক দেবতা ভগবানের সমীপে এই গাথা বললেন :</p>
<p>‘রাগ, দ্বেষ, মোহের খুঁটি ও বন্ধন ছেদন করে অবিদ্যার স্তম্ভ উন্মুলিত করে বীততৃষ্ণ, অনাসক্ত, শুদ্ধ, নির্মল, চক্ষুষ্মান ও সুদান্ত ভিক্ষুগণ তরুণ নাগ বা হাতির মতো অকুতোভয় হয়ে বিচরণ করেন।’</p>
<p>অপর দেবতা ভগবানের সমীপে এই গাথা ভাষণ করলেন :</p>
<p>‘যাঁরা বুদ্ধের শরণাগত হন, তাঁরা অপায়ে (নরকে) গমন করবেন না। মনুষ্যদেহ ত্যাগের পর তারা দেবলোক পরিপূর্ণ করবেন।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
