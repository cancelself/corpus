<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn1.31' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>দেবতা-সংযুক্ত</li>
<li class='vagga'>সদালাপ কায়িক বর্গ</li>
</ul>
<h1 class='sutta'>১.৩১. সৎপুরুষ সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান শ্রাবস্তীতে অনাথপিণ্ডিক শ্রেষ্ঠীকর্তৃক নির্মিত জেতবন বিহারে অবস্থান করছেন। তখন ‘সদালাপা-কায়িক’ নামক একদল দেবতা রাতের শেষ যামে দিব্যজ্যোতিতে সমস্ত জেতবন আলোকিত করে ভগবানের সমীপে উপস্থিত হলেন। আর ভগবানকে শ্রদ্ধাভিবাদন জানিয়ে একপার্শ্বে দাঁড়ালেন। তাদের একজন ভগবানের কাছে এই গাথা বললেন :</p>
<p>‘সৎপুরুষগণের সাহচর্য করবে, তাঁদের সাথে বন্ধুত্ব করবে (বা ঘনিষ্ঠতা বাড়াবে)। তাঁদের সদ্ধর্ম জ্ঞাত হলে শুভ বা পুণ্য হয়, কিছুতেই পাপ হয় না।’</p>
<p>অতঃপর অন্য দেবতা ভগবানের কাছে এই গাথা বললেন :</p>
<p>‘সৎপুরুষগণের সাহচর্য করবে, তাঁদের সাথে বন্ধুত্ব করবে। তাঁদের সদ্ধর্ম জ্ঞাত হলে প্রজ্ঞা লাভ হয়, প্রজ্ঞা ছাড়া অন্যকিছু লাভ হয় না।’</p>
<p>অপর এক দেবতা ভগবানের কাছে এই গাথা বললেন :</p>
<p>‘সৎপুরুষগণের সাহচর্য করবে, তাঁদের সাথে বন্ধুত্ব করবে। তাঁদের সদ্ধর্ম জ্ঞাত হলে শোকের মধ্যেও শোক করে না বা শোক সংবরণ করা যায়।’</p>
<p>আরেক দেবতা ভগবানের সম্মুখে এই গাথা বললেন :</p>
<p>‘সৎপুরুষগণের সাহচর্য করবে, তাঁদের সাথে বন্ধুত্ব করবে। তাঁদের সদ্ধর্ম জ্ঞাত হলে আত্মীয়স্বজনের মাঝে আলোকিত হওয়া যায়।’</p>
<p>অন্য এক দেবতা ভগবানের সমীপে বললেন :</p>
<p>‘সৎপুরুষগণের সাহচর্য করবে, তাঁদের সাথে বন্ধুত্ব করবে । তাঁদের সদ্ধর্ম জ্ঞাত হলে সত্ত্বগণ সুগতি স্বর্গ প্রাপ্ত হয়।’</p>
<p>তাদের মধ্যে এক দেবতা এই গাথা ভগবানের সমীপে বললেন :</p>
<p>‘সৎপুরুষগণের সাহচর্য করবে, তাঁদের সাথে বন্ধুত্ব করবে। তাঁদের সদ্ধর্ম জ্ঞাত হলে সত্ত্বগণ সুখ, শান্তিতে থাকেন।’</p>
<p>অবশেষে অন্য এক দেবতা ভগবানের সমীপে এরূপ বললেন, ‘ভগবান, এদের মধ্যে কার বাক্য সুভাষিত?’</p>
<p>(এবার ভগবান উত্তরে বললেন) পর্যায়ক্রমে প্রত্যেকের বাক্য সুভাষিত। তবে আমার বাক্য শোনো-</p>
<p>‘সৎপুরুষগণের সাহচর্য করবে, তাঁদের সাথে বন্ধুত্ব করবে। তাঁদের সদ্ধর্ম জ্ঞাত হলে সর্বপ্রকার দুঃখ থেকে মুক্তিলাভ হয়।</p>
<p>ভগবান এরূপ বললেন। আর সে দেবতাগণ প্রীতমনে ভগবানকে শ্রদ্ধাভিবাদন ও প্রদক্ষিণ করে তথায় অদৃশ্য হলেন।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
