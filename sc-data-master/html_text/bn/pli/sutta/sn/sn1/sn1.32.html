<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn1.32' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>দেবতা-সংযুক্ত</li>
<li class='vagga'>সদালাপ কায়িক বর্গ</li>
</ul>
<h1 class='sutta'>১.৩২. মাৎসর্য সূত্র</h1>
</header>
<p>একসময় ভগবান শ্রাবস্তীতে অনাথপিণ্ডিক শ্রেষ্ঠী কর্তৃক দানকৃত জেতবন বিহারে অবস্থান করছেন। তখন ‘সদালাপা-কায়িক’ নামক একদল দেবতা রাতের শেষ প্রহরে দিব্যজ্যোতিতে সমস্ত জেতবন আলোকিত করে ভগবানের সমীপে উপস্থিত হলেন। আর ভগবানকে শ্রদ্ধাভিবাদন জানিয়ে একপার্শ্বে দাঁড়ালেন। তাঁদের মধ্যে এক দেবতা ভগবানের কাছে এই গাথা বললেন :</p>
<p>‘মাৎসর্য বা কৃপণতা ও প্রমাদের হেতুতে দান দেওয়া হয় না। পুণ্যকামী বিজ্ঞ ব্যক্তির দান দেওয়া উচিত।’</p>
<p>অপর দেবতা ভগবানের কাছে এই গাথা বললেন :</p>
<p>‘কৃপণ ব্যক্তি যে ভয়ে ভীত হয়ে দান দেয় না, দান না দেওয়ার সে ভয়ই তাকে হতভাগ্য করে। কৃপণ ব্যক্তি দান দিতে যে ক্ষুধা, পিপাসাকে ভয় করে, সে ক্ষুধা, পিপাসা ইহ-পরলোকে তাকেই স্পর্শ করে। তজ্জন্য কৃপণতা মল পরিত্যাগ করে উদার চিত্তে দান দেওয়া উচিত। পুণ্যকর্ম সত্ত্বগণকে পরলোকে সুখ লাভে সহায়তা করে।’</p>
<p>অতঃপর এক দেবতা ভগবানের সম্মুখে এই গাথা বললেন :</p>
<p>‘দুর্গম গিরি-কান্তার পথে সহযাত্রীদের মাঝে স্বীয় খাদ্য বণ্টনের মতো যাঁরা নিজের সামান্য সম্পদ থেকেও দান করেন, তাঁরা অপুণ্যলাভী মৃতদের মধ্যে অমর হন। এটাই সনাতন বা চিরকালীন ধর্ম। এই জগতে কেউ নিজের সামান্য মাত্র সম্পদ থেকেও দান করেন, আর কেউ অনেক ধন-সম্পদ থাকার পরও দান করে না। তবে হ্যাঁ, সামান্য থেকে প্রদত্ত দান হাজার দান ফলের সাথে বিবেচিত হয়।’</p>
<p>অন্য দেবতা ভগবানের কাছে এই গাথা বললেন :</p>
<p>‘দুর্দেয় দানকারী ও দুষ্কর পুণ্যকর্মাদের আচরিত কর্ম অসৎপুরুষেরা সম্পাদন করে না। সৎ পুরুষগণের আচরিত ধর্ম পালন বা অনুসরণ করা সুকঠিন। তাই তো ইহলোক থেকেই সৎ ও অসৎ ব্যক্তিগণের আলাদা আলাদা গতি নির্ধারিত হয়। অসৎ ব্যক্তিরা (মরণের সঙ্গে সঙ্গে) নরকে গমন করে আর সৎ ব্যক্তিগণ সুগতি স্বর্গপরায়ণ হয়।’</p>
<p>অবশেষে আরেক দেবতা ভগবানের সমীপে এরূপ বললেন, ‘ভগবান, এদের মধ্যে কার বাক্য সুভাষিত?’</p>
<p>(উত্তরে ভগবান বললেন) পর্যায়ক্রমে এদের প্রত্যেকের বাক্য সুভাষিত। তবে আমার বাক্য শোনো-</p>
<p>‘যে ব্যক্তি কঠিন কষ্টে অর্থোপার্জনে স্ত্রী-পুত্রের ভরণ-পোষণ করেও ধর্মপথে চলে আর নিজের সামান্য থাকা সত্ত্বেও দান করে, হাজার লক্ষ দানকারীর দানও তাদৃশ দানের ষোলো ভাগের একভাগ হয় না।’</p>
<p>তাদের অন্য এক দেবতা ভগবানকে জিজ্ঞেস করলেন :</p>
<p>‘কী কারণে হাজার লক্ষ দানকারীর বিপুল মহাযজ্ঞ ধর্মপথে থেকে প্রদত্ত দানের ষোলো ভাগের একভাগ হয় না?’</p>
<p>(ভগবান এবার বললেন) ‘জগতে কেউ কেউ কায়-বাক্য-মনে অর্ধমপথে চলে অপর প্রাণীকে কেটে (অর্থাৎ প্রাণীর অঙ্গ ছেদন করে), হত্যা করে ও শোকগ্রস্ত করে দান দেয়। তাদের সেই অশ্রুসিক্ত, দণ্ডযুক্ত দানফল কিছুতেই ধার্মিকভাবে প্রদত্ত দানের সমান হয় না। এ কারণে হাজার লক্ষ দানকারীর সে মহাযজ্ঞ, ধর্মপথে থেকে প্রদত্ত দানের ষোলো ভাগের এক ভাগ হয় না।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
