<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn1.20' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>দেবতা-সংযুক্ত</li>
<li class='vagga'>নন্দন বর্গ</li>
</ul>
<h1 class='sutta'>১.২০. সমৃদ্ধি সূত্র</h1>
</header>
<p>শ্রাবস্তী নিদান। <span class='evam'>আমি এরূপ শুনেছি।</span> একসময় ভগবান রাজগৃহের তপোদারামে অবস্থান করছেন। তখন আয়ুষ্মান সমৃদ্ধি খুব ভোরে ঘুম থেকে উঠে স্নান করতে তপোদায় গেলেন। স্নান শেষ করে অন্তর্বাস পরিধান করে দাঁড়িয়ে দাঁড়িয়ে গা মুচতে লাগলেন। ঠিক সে-সময় জনৈক দেবতা দিব্যজ্যোতিতে সমস্ত তপোদা আলোকিত করে আয়ুষ্মান সমৃদ্ধির সামনে উপস্থিত হলেন। আর শূন্যে দাঁড়িয়ে সমৃদ্ধিকে গাথায় বললেন :</p>
<p>‘হে ভিক্ষু, তুমি ভোগ (পঞ্চ কামগুণ পরিভোগ) না করে ভিক্ষাব্রত গ্রহণ করেছ; ভোগ করে ভিক্ষাব্রত গ্রহণ করোনি। তুমি আগে ভোগ করে পরে ভিক্ষাব্রত গ্রহণ কর; সময় তো তোমার পালিয়ে যাচ্ছে না।’</p>
<p>(উত্তরে সমৃদ্ধি বললেন) ‘আমি কাল বা সময় তো জানি না (অর্থাৎ কোন মুহূর্তে আমার মৃত্যুর সময় আসবে, তা আমি জানি না), কাল আচ্ছন্ন (কিছুতেই চর্মচক্ষুতে) দেখা যায় না। সেই কারণে আমি ভোগ না করেই ভিক্ষাব্রত গ্রহণ করেছি, যাতে করে আমার কোনো সময় বৃথায় অতিবাহিত না হয়।’</p>
<p>অতঃপর সেই দেবতা মাটিতে দাঁড়িয়ে আয়ুষ্মান সমৃদ্ধিকে এরূপ বললেন, ‘হে ভিক্ষু, তুমি বয়সে তরুণ, গাঢ় কৃষ্ণবর্ণের চুলবিশিষ্ট, প্রথম বয়সের ভরা যৌবন সমন্বিত, ইন্দ্রিয়সুখে নির্লিপ্ত। তুমি মনুষ্যলোকের কাম্যসুখ ভোগ কর। মনুষ্য কাম্যসুখ পরিহার করে লোকোত্তর ধর্ম অনুসন্ধান করো না।’</p>
<p>(সমৃদ্ধি বললেন) ‘আমি তো লোকোত্তর ধর্ম পরিহার করে মনুষ্য কাম্যসুখ অনুসন্ধান করছি না। মনুষ্য কাম্যসুখ পরিহার করে সাংদৃষ্টিক (লোকোত্তর ধর্ম) অনুসন্ধান করছি। ভগবান মনুষ্য কাম্যসুখকে নানা দুঃখে ভরা, উৎপীড়নদায়ক ও উপদ্রবময় বলে অভিহিত করেছেন। (তাঁর প্রবর্তিত) এই ধর্ম স্বয়ং দেখার উপযুক্ত, অকালিক, এসে দেখার উপযুক্ত, নির্বাণে উপনীত করে এবং জ্ঞানীগণ কর্তৃক প্রত্যক্ষ উপলব্ধি করার উপযুক্ত (ধর্ম)।’</p>
<p>(দেবতা বললেন) ‘হে ভিক্ষু, কিভাবে ভগবান কালিক কাম্যসুখকে নানা দুঃখে ভরা, উৎপীড়নদায়ক ও উপদ্রবময় বলে অভিহিত করেছেন? আর কিভাবে (তাঁর প্রবর্তিত) এই ধর্ম স্বয়ং দেখার উপযুক্ত, অকালিক, এসে দেখার উপযুক্ত, নির্বাণে উপনীত করে এবং জ্ঞানীগণ কর্তৃক প্রত্যক্ষ উপলব্ধি করার উপযুক্ত বলে বর্ণনা করেছেন?’</p>
<p>(সমৃদ্ধি বললেন) ‘বন্ধু, আমি তো নবীন, অচির প্রব্রজিত, এই ধর্ম-বিনয়ে নতুন আগত। কাজেই আমি এটা সবিস্তারে বলতে সক্ষম নই। ভগবান অর্হৎ সম্যকসম্বুদ্ধ রাজগৃহের এই তপোদারামে অবস্থান করছেন, তুমি তাঁর কাছে গিয়ে এ সম্বন্ধে জিজ্ঞেস করো। ভগবান যেভাবে বর্ণনা করবেন, সেভাবে তা বুঝে নিবে।’</p>
<p>(দেবতা বললেন) ‘ভিক্ষু, ভগবানের কাছে উপস্থিত হওয়া আমাদের পক্ষে সহজ নয়, তিনি অন্য প্রভাবশালী দেবতাদের দ্বারা আবেষ্টিত। (তুমিই ভগবানকে এ সম্বন্ধে জিজ্ঞেস করো) যদি তুমি ভগবানের কাছে গিয়ে এ সম্বন্ধে জিজ্ঞেস কর, তাহলে ধর্ম শ্রবণের জন্য আমিও আসবো।’</p>
<p>‘হ্যাঁ, বন্ধু’ বলে আয়ুষ্মান সমৃদ্ধি দেবতার কথায় সায় দিয়ে ভগবানের কাছে উপস্থিত হলেন। আর ভগবানকে অভিবাদন করে একপার্শ্বে বসে পড়লেন। এবার আয়ুষ্মান সমৃদ্ধি ভগবানকে বললেন :</p>
<p>‘ভন্তে, আজ আমি খুব ভোরে ঘুম থেকে উঠে স্নান করতে তপোদায় গিয়েছিলাম। স্নান শেষ করে অন্তর্বাস পরিধান করে দাঁড়িয়ে দাঁড়িয়ে গা মুচতে লাগলাম। ঠিক সে-সময় ভন্তে, জনৈক দেবতা দিব্যজ্যোতিতে সমস্ত তপোদা আলোকিত করে আমার সামনে উপস্থিত হলেন। আর শূন্যে দাঁড়িয়ে আমাকে গাথায় বললেন :</p>
<p>হে ভিক্ষু, তুমি ভোগ (পঞ্চ কামগুণ পরিভোগ) না করে ভিক্ষাব্রত গ্রহণ করেছ; ভোগ করে ভিক্ষাব্রত গ্রহণ করোনি। তুমি আগে ভোগ করে পরে ভিক্ষাব্রত গ্রহণ করো; সময় তো তোমার পালিয়ে যাচ্ছে না।’</p>
<p>ভন্তে, দেবতা এরূপ বললে আমি তাকে গাথায় এভাবে প্রত্যুত্তর দিলাম :</p>
<p>‘আমি কাল বা সময় তো জানি না (অর্থাৎ কোন মুহূর্তে আমার মৃত্যুর সময় আসবে, তা আমি জানি না), কাল আচ্ছন্ন (কিছুতেই চর্মচক্ষুতে) দেখা যায় না। সেই কারণে আমি ভোগ না করেই ভিক্ষাব্রত গ্রহণ করেছি। যাতে করে আমার কোনো সময় বৃথায় অতিবাহিত না হয়।’</p>
<p>“অতঃপর সেই দেবতা মাটিতে দাঁড়িয়ে আমাকে এরূপ বললেন, ‘হে ভিক্ষু, তুমি বয়সে তরুণ, গাঢ় কৃষ্ণবর্ণের চুলবিশিষ্ট, ভরা যৌবন সমন্বিত, ইন্দ্রিয়সুখে নির্লিপ্ত। তুমি মনুষ্যলোকের কাম্যসুখ ভোগ করো। কালিক (মনুষ্য কাম্যসুখ) পরিহার করে সাংদৃষ্টিক (দিব্য কাম্যসুখ) অনুসন্ধান করো না।”</p>
<p>“দেবতা এরূপ বললে আমি তাকে এভাবে বললাম, ‘আমি তো প্রত্যক্ষ (লোকোত্তর ধর্ম) পরিহার করে ক্ষণিক (পঞ্চকামগুণ) অনুসন্ধান করছি না। ক্ষণিক পরিহার করে প্রত্যক্ষই অনুসন্ধান করছি। ভগবান ক্ষণিক কাম্যসুখকে নানা দুঃখে ভরা, উৎপীড়নদায়ক ও উপদ্রবময় বলে অভিহিত করেছেন। (তাঁর প্রবর্তিত) এই ধর্ম স্বয়ং দেখার উপযুক্ত, অকালিক, এসে দেখার যোগ্য, নির্বাণে উপনীত করে এবং জ্ঞানীগণ কর্তৃক জানার বা উপলব্ধি করার যোগ্য (ধর্ম)।’”</p>
<p>“আমি এরূপ বললে সেই দেবতা আমাকে বললেন, ‘হে ভিক্ষু, কিভাবে ভগবান ক্ষণিক কাম্যসুখকে নানা দুঃখে ভরা, উৎপীড়নদায়ক ও উপদ্রবময় বলে অভিহিত করেছেন? আর কিভাবে (তাঁর প্রবর্তিত) এই ধর্ম স্বয়ং দেখার যোগ্য, অকালিক, এসে দেখার যোগ্য, নির্বাণে উপনীত করে এবং জ্ঞানীগণ কর্তৃক জানার যোগ্য বলে বর্ণনা করেছেন?”</p>
<p>“দেবতা এরূপ বলার পর আমি তাকে এভাবে বললাম, ‘বন্ধু, আমি তো নবীন, অচির প্রব্রজিত, এই ধর্ম-বিনয়ে নতুন আগত। কাজেই আমি এটা সবিস্তারে বলতে সক্ষম নই। ভগবান অর্হৎ সম্যকসম্বুদ্ধ রাজগৃহের এই তপোদারামে অবস্থান করছেন, তুমি তাঁর কাছে গিয়ে এ সম্বন্ধে জিজ্ঞেস করো। ভগবান যেভাবে বর্ণনা করবেন, সেভাবে তা বুঝে নিবে।”</p>
<p>“আমি এরূপ বলার পর দেবতা আবার আমাকে বললেন, ‘ভিক্ষু, ভগবানের কাছে উপস্থিত হওয়া আমাদের পক্ষে সহজলভ্য নয়, তিনি অন্য প্রভাবশালী দেবতাদের দ্বারা আবেষ্টিত। (তুমিই ভগবানকে এ সম্বন্ধে জিজ্ঞেস কর) যদি তুমি ভগবানের কাছে গিয়ে এ সম্বন্ধে জিজ্ঞেস কর, তাহলে ধর্ম শ্রবণের জন্য আমিও আসবো।’ ভন্তে, যদি সেই দেবতার (এখানে আসার) কথা সত্য হয়, তবে তিনি অদূরেই রয়েছেন।’</p>
<p>এই কথা বলতেই সেই দেবতা আয়ুষ্মান সমৃদ্ধিকে বলে উঠলেন, ‘ভিক্ষু, জিজ্ঞেস করো, জিজ্ঞেস করো, আমি এখানেই উপস্থিত রয়েছি।’</p>
<p>অতঃপর ভগবান সেই দেবতাকে গাথায় বললেন :</p>
<p>‘সত্ত্বগণ সংজ্ঞাসংযুক্ত (অর্থাৎ রূপ, বেদনা, সংজ্ঞা, সংস্কার, বিজ্ঞান-পঞ্চস্কন্ধ) বলে অভিহিত, পঞ্চস্কন্ধে প্রতিষ্ঠিত। এই পঞ্চস্কন্ধ সম্বন্ধে সম্যক জ্ঞান না থাকায় মৃত্যুর মুখে পতিত হয় (সহজ কথায় জন্ম-মৃত্যুর চক্রে আবর্তিত থাকে)। যিনি পঞ্চস্কন্ধ সম্যকভাবে জ্ঞাত হন, তিনি সত্ত্ব বা ব্যক্তির অস্তিত্ব প্রকাশ করার মতন কিছু আছে বলে মনে করেন না। তখন তাঁর রাগ, দ্বেষ, মোহ, তৃষ্ণা থাকে না; এসব পাপ যে থাকবে, তার কোনো কারণও নেই। হে যক্ষ, যদি তুমি আমার এই কথা বুঝে থাকো, তো বলো দেখি।’</p>
<p>(দেবতা বললেন) ‘ভদন্ত, ভগবানের এই সংক্ষিপ্ত ভাষণের মর্মার্থ আমি সুস্পষ্টভাবে বুঝতে পারিনি। ভন্তে, আমাকে তেমনভাবে বলুন, যাতে আপনার সংক্ষিপ্ত ভাষণের মর্মার্থ সুস্পষ্টভাবে বুঝতে পারি।’</p>
<p>(ভগবান বললেন) “যেজন নিজকে ‘সম’ বিশিষ্ট বা ‘শ্রেষ্ঠ’ ও ‘হীন’ বলে মনে করে, তজ্জন্য সে বিবাদে লিপ্ত হয়। এই তিন প্রকার অহংকারে যিনি অকম্পিত থাকেন, তাঁর মনে ‘সম’, ‘শ্রেষ্ঠ’ ও ‘হীন’ বলে ধারণা জন্মে না। হে যক্ষ, যদি তুমি এই কথা বুঝে থাকো, তো বলো দেখি।’</p>
<p>(দেবতা বললেন) ‘ভদন্ত, ভগবানের এই সংক্ষিপ্ত ভাষণের মর্মার্থ আমি সুস্পষ্টভাবে বুঝতে পারিনি। ভন্তে, আমাকে তেমনভাবে বলুন, যাতে আপনার সংক্ষিপ্ত ভাষণের মর্মার্থ সুস্পষ্টভাবে বুঝতে পারি।’</p>
<p>(ভগবান বললেন) ‘যিনি (ক্ষীণাসব হয়ে) প্রাকৃতজনের আখ্যা পরিত্যাগ করেছেন, মানাতীত হয়েছেন, এই নাম-রূপের প্রতি তৃষ্ণার বন্ধন ছিন্ন করেছেন, সেই গ্রন্থি'হীন ও দুঃখোত্তীর্ণ, নিস্পৃহ ব্যক্তির গতি ইহলোক, পরলোক তথা সমস্ত ভবে অন্বেষণ করে দেব-মনুষ্যগণে জানতে পারে না। যক্ষ, যদি তুমি আমার এই কথা বুঝে থাকো, তো বলো দেখি।’</p>
<p>(দেবতা বললেন) ভগবান, আমি আপনার এই সংক্ষিপ্ত ভাষণের মর্মার্থ এরূপে বুঝেছি :</p>
<p>‘জগতে কায়-বাক্য-মনে কোনো প্রকার পাপ না করা। কামনা-বাসনা পরিত্যাগ করে স্মৃতিমান সম্প্রজ্ঞ হয়ে অনর্থকারী দুঃখকে সেবন বা আলিঙ্গন না করা।’</p>
<p class='end'>নন্দন বর্গ সমাপ্ত।</p>
<p class='uddana-intro'>স্মারক-গাথা :</p>
<p class='uddana'>নন্দন, আনন্দ, পুত্রসম নেই আর,<br>
ক্ষত্রিয়, শব্দায়িত আলস্য ও দুষ্কর;<br>
লজ্জা, কুটির মিলে নবম, সমৃদ্ধিসহ দশম।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
