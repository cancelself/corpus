<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn38.3' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>জম্বুখাদক-সংযুক্তজম্বুখাদক-সংযুক্ত</li>
</ul>
<h1 class='sutta'>৩৮.৩. ধর্মবাদী-প্রশ্ন সূত্র</h1>
</header>
<p>“বন্ধু সারিপুত্র, জগতে ধর্মবাদী কারা? জগতে সুপ্রতিপন্ন কারা? জগতে সুগত কারা?” “বন্ধু, যাঁরা রাগ পরিত্যাগের জন্যে, দ্বেষ পরিত্যাগের জন্যে ও মোহ পরিত্যাগের জন্যে ধর্মদেশনা করেন, জগতে তাঁরাই ধর্মবাদী। বন্ধু, যাঁরা রাগ পরিত্যাগের জন্যে প্রতিপন্ন (অনুশীলনেরত বা নিযুক্ত), দ্বেষ পরিত্যাগের জন্যে প্রতিপন্ন, মোহ পরিত্যাগের জন্য প্রতিপন্ন; জগতে তাঁরাই সুপ্রতিপন্ন। বন্ধু, যাঁদের রাগ প্রহীন (পরিত্যক্ত), মূলোচ্ছিন্ন, ছিন্নশীর্ষ সমূল উৎপাটিত তালবৃক্ষবৎ পরিণত, অনস্তিত্বভাব-প্রাপ্ত ও অনাগতে পুনরুৎপত্তি রহিত হয়। যাঁদের দ্বেষ প্রহীন, মূলোচ্ছিন্ন, ছিন্নশীর্ষ সমূল উৎপাটিত তালবৃক্ষবৎ পরিণত, অনস্তিত্বভাব-প্রাপ্ত ও অনাগতে পুনরুৎপত্তি-রহিত হয়। যাঁদের মোহ পরিত্যক্ত, মূলোচ্ছিন্ন, ছিন্নশীর্ষ সমূল উৎপাটিত তালবৃক্ষবৎ পরিণত, অনস্তিত্বভাব-প্রাপ্ত ও অনাগতে পুনরুৎপত্তি-রহিত হয়। জগতে তাঁরাই সুগত।”</p>
<p>“বন্ধু, এই রাগ-দ্বেষ-মোহ পরিত্যাগের জন্যে কোনো মার্গ, কোনো প্রতিপদা আছে কি?” “বন্ধু, এই রাগ-দ্বেষ-মোহ পরিত্যাগের জন্যে মার্গ আছে, প্রতিপদা (উপায়) আছে।” “বন্ধু, এই রাগ-দ্বেষ-মোহ পরিত্যাগের জন্যে মার্গ কী? প্রতিপদা কী?” “বন্ধু, এই আর্য অষ্টাঙ্গিক মার্গই এই রাগ-দ্বেষ-মোহ পরিত্যাগের মার্গ, প্রতিপদা। যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক জীবিকা, সম্যক প্রচেষ্টা, সম্যক স্মৃতি ও সম্যক সমাধি। বন্ধু এই রাগ-দ্বেষ-মোহ পরিত্যাগের ইহাই মার্গ, ইহাই প্রতিপদা।” “বন্ধু, রাগ-দ্বেষ-মোহ পরিত্যাগের এই মার্গ উত্তম, এই প্রতিপদা উত্তম (মঙ্গলজনক)। বন্ধু সারিপুত্র, অপ্রমাদের জন্যেও ইহা উপযুক্ত (যথার্থ)।”</p>
<p class='endsutta'>তৃতীয় সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
