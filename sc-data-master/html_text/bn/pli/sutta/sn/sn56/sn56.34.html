<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn56.34' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>সত্য-সংযুক্তসত্য-সংযুক্ত</li>
<li class='vagga'>সীসপাবন বর্গ</li>
</ul>
<h1 class='sutta'>৫৬.৩৪. বস্ত্র সূত্র</h1>
</header>
<p>“হে ভিক্ষুগণ, কারও বস্ত্রে বা মাথায় আগুন ধরলে কী করা উচিত?”</p>
<p>“ভন্তে, কারও বস্ত্রে বা মাথায় আগুন ধরলে তার সেই জলন্ত বস্ত্র বা মাথার আগুন নেভানোর জন্য অত্যন্ত ইচ্ছা জাগাতে হবে, প্রচেষ্টাশীল হতে হবে, প্রয়াস করতে হবে এবং আগুন নেভানোর জন্য সক্রিয়তার সাথে স্মৃতিযোগে বিবেচনা করতে হবে।”</p>
<p>“ভিক্ষুগণ, জলন্ত বস্ত্র বা মাথার প্রতি তখন উদাসীন হয়ে, তাতে মন না দিয়ে অনুপলব্ধ চারি আর্যসত্য যথার্থরূপে উপলব্ধির জন্য অধিক মাত্রায় ইচ্ছা জাগানো উচিত, প্রচেষ্টাশীল কর্তব্য, প্রয়াসী হয়ে সক্রিয়তার সাথে স্মৃতিযোগে বিবেচনা করা উচিত। সেই চার কী কী? যথা : দুঃখ আর্যসত্য, দুঃখ-সমুদয় আর্যসত্য, দুঃখ-নিরোধ আর্যসত্য এবং দুঃখ-নিরোধগামী প্রতিপদা আর্যসত্য। ভিক্ষুগণ, এই চারি আর্যসত্য যথার্থরূপে উপলব্ধির জন্য সে সময় তার অধিক মাত্রায় ইচ্ছা জাগানো উচিত, প্রচেষ্টাশীল কর্তব্য, প্রয়াসী হয়ে সক্রিয়তার সাথে স্মৃতিযোগে বিবেচনা করা উচিত।</p>
<p>তদ্ধেতু,ভিক্ষুগণ, ‘ইহা দুঃখ’ এরূপে অবগত হওয়ার জন্য তোমাদের প্রচেষ্টা করা উচিত, ‘ইহা দুঃখ-সমুদয়’, ‘ইহা দুঃখের নিরোধ’, ‘ইহা দুঃখ-নিরোধের প্রতিপদা বা উপায়’ এরূপে অবগত হওয়ার জন্য তোমাদের প্রচেষ্টা করা উচিত।” চতুর্থ সূত্র।</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
