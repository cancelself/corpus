<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn56.13' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>সত্য-সংযুক্তসত্য-সংযুক্ত</li>
<li class='vagga'>ধর্মচক্র প্রবর্তন বর্গ</li>
</ul>
<h1 class='sutta'>৫৬.১৩. স্কন্ধ সূত্র</h1>
</header>
<p>“হে ভিক্ষুগণ, আর্যসত্য চার প্রকার। সেই চার কী কী? যথা : দুঃখ আর্যসত্য, দুঃখ-সমুদয় আর্যসত্য, দুঃখ-নিরোধ আর্যসত্য এবং দুঃখ-নিরোধগামী প্রতিপদা আর্যসত্য।</p>
<p>হে ভিক্ষুগণ, দুঃখ আর্যসত্য কীরূপ? ভিক্ষুগণ, পাঁচ প্রকার উপাদানস্কন্ধকেই দুঃখ আর্যসত্য বলা হয়; যথা : রূপ-উপাদানস্কন্ধ, বেদনা-উপাদানস্কন্ধ, সংজ্ঞা-উপাদানস্কন্ধ, সংস্কার-উপাদানস্কন্ধ ও বিজ্ঞান-উপাদানস্কন্ধ। ভিক্ষুগণ, একেই বলা হয় দুঃখ আর্যসত্য।</p>
<p>ভিক্ষুগণ, দুঃখ-সমুদয় আর্যসত্য কীরূপ? পুনর্জন্ম প্রদায়ী, নন্দীরাগযুক্ত, যত্রতত্র অভিনন্দনকারী তৃষ্ণা; যথা : কামতৃষ্ণা, ভবতৃষ্ণা ও বিভবতৃষ্ণা হচ্ছে দুঃখের কারণ বা সমুদয় আর্যসত্য। ভিক্ষুগণ, একেই বলা হয় দুঃখ-সমুদয় আর্যসত্য।</p>
<p>ভিক্ষুগণ, দুঃখ-নিরোধ আর্যসত্য কীরূপ? সেই তৃষ্ণার প্রতি অশেষরূপে বিরাগ, নিরোধ, ত্যাগ, বিসর্জন, মুক্তি ও আসক্তিমুক্ততাকেই (অনালয়) বলা হয় দুঃখ-নিরোধ আর্যসত্য।</p>
<p>ভিক্ষুগণ, দুঃখ-নিরোধগামী প্রতিপদা আর্যসত্য কীরূপ? তা হচ্ছে আর্য অষ্টাঙ্গিক মার্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক জীবিকা, সম্যক প্রচেষ্টা, সম্যক স্মৃতি, সম্যক সমাধি। ভিক্ষুগণ, একেই বলা হয় দুঃখ-নিরোধগামী প্রতিপদা আর্যসত্য।</p>
<p>তদ্ধেতু, ভিক্ষুগণ, ‘ইহা দুঃখ’ এরূপে অবগত হওয়ার জন্য তোমাদের প্রচেষ্টা করা উচিত,‘ইহা দুঃখ-সমুদয়’, ‘ইহা দুঃখের নিরোধ’, ‘ইহা দুঃখ-নিরোধের প্রতিপদা বা উপায়’ এরূপে অবগত হওয়ার জন্য তোমাদের প্রচেষ্টা করা উচিত।” তৃতীয় সূত্র।</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
