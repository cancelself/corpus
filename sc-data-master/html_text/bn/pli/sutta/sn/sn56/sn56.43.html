<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn56.43' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>সত্য-সংযুক্তসত্য-সংযুক্ত</li>
<li class='vagga'>প্রপাত বর্গ</li>
</ul>
<h1 class='sutta'>৫৬.৪৩. মহাপরিলাহ (দহন) সূত্র</h1>
</header>
<p>“হে ভিক্ষুগণ, মহাপরিলাহ নামক এক নরক রয়েছে, যেখানে যা কিছু রূপ চক্ষু দ্বারা একজন দেখে, সমস্ত অনিষ্টকর রূপই সে দর্শন করে, ইষ্ট রূপ নয়; অকান্তকর রূপই সে সেখানে দেখতে পায়, কান্তকর রূপ নয়; অমনঃপূত রূপই তার দৃষ্টিগোচর হয়, মনঃপূত রূপ নয়। এরূপে যা কিছু শব্দ সে শ্রবণ করে, কায়িক স্পর্শ লাভ করে এবং মনের দ্বারা জানে, তৎসমস্তই অনিষ্টকর, অকান্তকর এবং অমনঃপূত।”</p>
<p>এরূপ ব্যক্ত হলে জনৈক ভিক্ষু ভগবানকে এরূপ বললেন :</p>
<p>“ভন্তে, সত্যিই তা অত্যন্ত মহাপরিলাহ (দহন), সত্যিই তা অতি মহাদহন। ভন্তে, এরূপ পরিলাহ হতে আরও বিশালতর, ভয়ানক পরিলাহ আছে কি?”</p>
<p>“হ্যাঁ ভিক্ষু, এরূপ পরিলাহ হতে আরও বিশালতর, ভয়ানক পরিলাহ আছে।”</p>
<p>“ভন্তে, এরূপ পরিলাহ হতে আরও বিশালতর, ভয়ানক পরিলাহ কীরূপ?”</p>
<p>“হে ভিক্ষুগণ, যে শ্রমণ-ব্রাহ্মণেরা ‘ইহা দুঃখ’, ‘ইহা দুঃখ-সমুদয়’, ‘ইহা দুঃখের নিরোধ’, ‘ইহা দুঃখ-নিরোধের প্রতিপদা বা উপায়’ এরূপে; যথাযথভাবে জানে না, তারা জন্ম, জরা, মরণ, শোক-বিলাপ-দুঃখ-দৌর্মনস্য ও উপায়াস প্রদায়ী সংস্কারসমূহে (কর্মসমূহে) অভিরমিত হয়। তারা সেরূপ সংস্কার বা কর্মসমূহে অভিরমিত হয়ে জন্ম, জরা, মরণ, শোক-বিলাপ-দুঃখ-দৌর্মনস্য ও উপায়াস প্রদায়ী কর্মসমূহ সম্পাদন করে। এবং সেরূপ কর্ম সম্পাদনপূর্বক তারা জন্ম রূপ পরিলাহ বা দহনে দগ্ধ হয়, জরা, মরণ, শোক-বিলাপ-দুঃখ-দৌর্মনস্য ও উপায়াস সদৃশ পরিলাহ বা দহনে দগ্ধ হয়। তারা জন্ম, জরা, মরণ, শোক-বিলাপ-দুঃখ-দৌর্মনস্য ও উপায়াস হতে মুক্ত হতে পারে না। আমি বলি ‘তারা দুঃখ হতে মুক্ত হতে পারে না’।</p>
<p>ভিক্ষুগণ, যে শ্রমণ-ব্রাহ্মণগণ ‘ইহা দুঃখ’, ‘ইহা দুঃখ-সমুদয়’, ‘ইহা দুঃখের নিরোধ’ এবং ‘ইহা দুঃখ-নিরোধের প্রতিপদা বা উপায়’ এরূপে; যথাযথভাবে জানে, তারা জন্ম, জরা, মরণ, শোক-বিলাপ-দুঃখ-দৌর্মনস্য ও উপায়াস প্রদায়ী সংস্কারসমূহে (কর্মসমূহে) অভিরমিত হয় না। তারা সেরূপ সংস্কার বা কর্মসমূহে অভিরমিত না হয়ে জন্ম, জরা, মরণ, শোক-বিলাপ-দুঃখ-দৌর্মনস্য ও উপায়াস প্রদায়ী কর্মসমূহ সম্পাদন করে না। এবং সেরূপ কর্ম সম্পাদন না করে তারা জন্ম রূপ পরিলাহ বা দহনে দগ্ধ হয় না, জরা, মরণ, শোক-বিলাপ-দুঃখ-দৌর্মনস্য ও উপায়াস সদৃশ পরিলাহ বা দহনে দগ্ধ হয় না। তারা জন্ম, জরা, মরণ, শোক-বিলাপ-দুঃখ-দৌর্মনস্য ও উপায়াস হতে মুক্ত হতে পারে। আমি বলি ‘তারা দুঃখ হতেই মুক্ত হতে পারে’।</p>
<p>তদ্ধেতু, ভিক্ষুগণ, ‘ইহা দুঃখ’ এরূপে অবগত হওয়ার জন্য তোমাদের প্রচেষ্টা করা উচিত, ‘ইহা দুঃখ-সমুদয়’, ‘ইহা দুঃখের নিরোধ’, ‘ইহা দুঃখ-নিরোধের প্রতিপদা বা উপায়’ এরূপে অবগত হওয়ার জন্য তোমাদের প্রচেষ্টা করা উচিত।” তৃতীয় সূত্র।</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
