<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn56.31' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>সত্য-সংযুক্তসত্য-সংযুক্ত</li>
<li class='vagga'>সীসপাবন বর্গ</li>
</ul>
<h1 class='sutta'>৫৬.৩১. সীসপাবন সূত্র</h1>
</header>
<p>একসময় ভগবান কৌশাম্বীর সীসপা নামক বনে অবস্থান করছিলেন। অতঃপর ভগবান মুষ্টিমাত্র অশোকগাছের পাতা হাতে নিয়ে ভিক্ষুদের সম্বোধন করে বললেন :</p>
<p>“হে ভিক্ষুগণ, আমার মুষ্টিতে ধরা এই অশোকপাতাদি নাকি এই বনের ওপর ছিটানো অশোকপাতাদি বেশি বলে মনে কর?”</p>
<p>“ভন্তে, ভগবানের মুষ্টিতে সামান্যমাত্রই অশোকপাতা রয়েছে,কিন্তু তার চেয়ে অশোক বনের ওপর ছিটানো পাতাদিই অনেক বেশি।”</p>
<p>“এরূপেই ভিক্ষুগণ, আমার দ্বারা অভিজ্ঞাত কিন্তু অপরের নিকট অপ্রকাশিত বিষয়ই অনেক বেশি, সামান্যমাত্রই আমার দ্বারা প্রকাশিত হয়েছে। ভিক্ষুগণ, কেন সেই বিষয়সমূহ আমার দ্বারা প্রকাশিত হয়নি? কেননা, ভিক্ষুগণ, তা অর্থসংহিত বা মঙ্গলজনক নয়, ব্রহ্মচর্য সূচিত করে না, নির্বেদ লাভের জন্য, বিরাগ, নিরোধ, উপশম, অভিজ্ঞা, সম্বোধি এবং নির্বাণ লাভের জন্য তা পরিচালিত করে না। তাই সেই বিষয়সমূহ আমার দ্বারা প্রকাশিত হয়নি।</p>
<p>ভিক্ষুগণ, আমার দ্বারা কী প্রকাশিত হয়েছে? ‘ইহা দুঃখ’, ‘ইহা দুঃখ-সমুদয়’, ‘ইহা দুঃখ-নিরোধ’ এবং ‘ইহা দুঃখ-নিরোধগামী প্রতিপদা’-এই বিষয়সমূহ আমার দ্বারা প্রকাশিত হয়েছে। কেন ভিক্ষুগণ, এই বিষয়সমূহ আমার দ্বারা প্রকাশিত হয়েছে? কেননা, ভিক্ষুগণ, এই বিষয়াদি মঙ্গলজনক, ব্রহ্মচর্য সূচিত করে, নির্বেদ লাভের জন্য, বিরাগ, নিরোধ, উপশম, অভিজ্ঞা, সম্বোধি এবং নির্বাণ লাভের জন্য তা পরিচালিত করে। তাই সেই বিষয়সমূহ আমার দ্বারা প্রকাশিত হয়েছে।</p>
<p>তদ্ধেতু,ভিক্ষুগণ, ‘ইহা দুঃখ’ এরূপে অবগত হওয়ার জন্য তোমাদের প্রচেষ্টা করা উচিত, ‘ইহা দুঃখ-সমুদয়’, ‘ইহা দুঃখের নিরোধ’, ‘ইহা দুঃখ-নিরোধের প্রতিপদা বা উপায়’ এরূপে অবগত হওয়ার জন্য তোমাদের প্রচেষ্টা করা উচিত।” প্রথম সূত্র।</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
