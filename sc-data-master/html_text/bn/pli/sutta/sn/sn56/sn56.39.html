<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn56.39' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>সত্য-সংযুক্তসত্য-সংযুক্ত</li>
<li class='vagga'>সীসপাবন বর্গ</li>
</ul>
<h1 class='sutta'>৫৬.৩৯. ইন্দ্রখীল সূত্র</h1>
</header>
<p>“হে ভিক্ষুগণ, যে সকল শ্রমণ-ব্রাহ্মণগণ ‘ইহা দুঃখ’, ‘ইহা দুঃখ-সমুদয়’, ‘ইহা দুঃখের নিরোধ’, ‘ইহা দুঃখ-নিরোধের প্রতিপদা বা উপায়’ এরূপে যথাযথভাবে জ্ঞাত হন না, তারা অন্য শ্রমণ-ব্রাহ্মণদের দিকে মুখ তুলে তাকিয়ে ভাবে, ‘নিশ্চয়ই এই মাননীয় জ্ঞাত বিষয় জানেন এবং দৃষ্ট বিষয় দেখেন’। যেমন,ভিক্ষুগণ, মৃদু বাতাসে উড়ে যায় এমন তুলা বা কার্পাসের গোছা সমান ভূমিতে পড়ে রয়েছে। তখন পূর্ব দিকের বাতাস তুলা বা কার্পাসের গোছাটিকে পশ্চিম দিকে উড়িয়ে নিয়ে যায়, পশ্চিম দিকে বাতাস গোছাটিকে পূর্বদিকে, উত্তর দিকের বাতাস গোছাটিকে দক্ষিণ দিকে এবং দক্ষিণ দিকের বাতাস গোছাটিকে উত্তর দিকে উড়িয়ে নিয়ে যায়। তার কারণ কী? গোছাটির হালকাভাবই তার কারণ। এরূপে, ভিক্ষুগণ, যে-সকল শ্রমণ-ব্রাহ্মণগণ ‘ইহা দুঃখ’, ‘ইহা দুঃখ-সমুদয়’, ‘ইহা দুঃখের নিরোধ’, ‘ইহা দুঃখ-নিরোধের প্রতিপদা বা উপায়’ এরূপে যথাযথভাবে জ্ঞাত হন না, তারা অন্য শ্রমণ-ব্রাহ্মণদের দিকে মুখ তুলে তাকিয়ে ভাবে, ‘নিশ্চয়ই এই মাননীয় জ্ঞাত বিষয় জানেন এবং দৃষ্ট বিষয় দেখেন’। তার কারণ কী? চারি আর্যসত্যের অদর্শনই তার কারণ।</p>
<p>ভিক্ষুগণ, যে-সকল শ্রমণ-ব্রাহ্মণগণ ‘ইহা দুঃখ’, ‘ইহা দুঃখ-সমুদয়’, ‘ইহা দুঃখের নিরোধ’, ‘ইহা দুঃখ-নিরোধের প্রতিপদা বা উপায়’ এরূপে যথাযথভাবে জ্ঞাত হন, তারা অন্য শ্রমণ-ব্রাহ্মণদের দিকে মুখ তুলে তাকিয়ে ভাবেন না যে, ‘নিশ্চয়ই এই মাননীয় জ্ঞাত বিষয় জানেন এবং দৃষ্ট বিষয় দেখেন’। যেমন,ভিক্ষুগণ, লৌহ নির্মিত খুঁটি বা দৃঢ় ইন্দ্রখীল অথবা গভীরে প্রোথিত অচল, অকম্পিত স্তম্ভমূল রয়েছে। যদি সেখানে পূর্ব, পশ্চিম, উত্তর ও দক্ষিণ দিক হতে ভীষণ ঝড়ো বৃষ্টি প্রবাহিত হয় তবুও তা কম্পিত হয় না, নড়ে না ও বিচলিত হয় না। তার কারণ কী? সেই ইন্দ্রখীলের গভীরতা ও সুদৃঢ় স্তম্ভমূলই তার কারণ। ঠিক এরূপেই ভিক্ষুগণ, যেকোনো শ্রমণ-ব্রাহ্মণগণ ‘ইহা দুঃখ’, ‘ইহা দুঃখ-সমুদয়’, ‘ইহা দুঃখের নিরোধ’, ‘ইহা দুঃখ-নিরোধের প্রতিপদা বা উপায়’ এরূপে যথাযথভাবে জ্ঞাত হন, তারা অন্য শ্রমণ-ব্রাহ্মণদের দিকে মুখ তুলে তাকিয়ে ভাবেন না যে, ‘নিশ্চয়ই এই মাননীয় জ্ঞাত বিষয় জানেন এবং দৃষ্ট বিষয় দেখেন’। তার কারণ কী? চারি আর্যসত্য দর্শনই তার কারণ। সেই চারি কী কী? যথা : দুঃখ আর্যসত্য, দুঃখ-সমুদয় আর্যসত্য, দুঃখের নিরোধ আর্যসত্য এবং দুঃখ-নিরোধের প্রতিপদা বা উপায় আর্যসত্য।</p>
<p>তদ্ধেতু ভিক্ষুগণ, ‘ইহা দুঃখ’ এরূপে অবগত হওয়ার জন্য তোমাদের প্রচেষ্টা করা উচিত, ‘ইহা দুঃখ-সমুদয়’, ‘ইহা দুঃখের নিরোধ’, ‘ইহা দুঃখ-নিরোধের প্রতিপদা বা উপায়’ এরূপে অবগত হওয়ার জন্য তোমাদের প্রচেষ্টা করা উচিত।” নবম সূত্র।</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
