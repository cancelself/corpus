<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn46.4' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>বোজ্ঝাঙ্গ-সংযুক্তবোজ্ঝাঙ্গ-সংযুক্ত</li>
<li class='vagga'>পর্বত বর্গ</li>
</ul>
<h1 class='sutta'>৪৬.৪. বস্ত্র সূত্র</h1>
</header>
<p>একসময় আয়ুষ্মান সারিপুত্র শ্রাবস্তীতে অনাথপিণ্ডিকের জেতবনারামে অবস্থান করছিলেন। তখন আয়ুষ্মান সারিপুত্র ভিক্ষুগণকে “হে আবুসো ভিক্ষুগণ,” বলে আহ্বান করলেন। সেই ভিক্ষুগণ “হ্যাঁ আবুসো,” বলে আয়ুষ্মান সারিপুত্রকে প্রত্যুত্তর প্রদান করলেন। তখন আয়ুষ্মান সারিপুত্র এরূপ বললেন :</p>
<p>“হে আবুসোগণ, সপ্ত বোজ্ঝাঙ্গ বিদ্যমান আছে। সেই সপ্ত কী কী? স্মৃতি-সম্বোজ্ঝাঙ্গ, ধর্মবিচয়-সম্বোজ্ঝাঙ্গ, বীর্য-সম্বোজ্ঝাঙ্গ , প্রীতি-সম্বোজ্ঝাঙ্গ , প্রশ্রদ্ধি (প্রশান্তি)-সম্বোজ্ঝাঙ্গ, সমাধি-সম্বোজ্ঝাঙ্গ ও উপেক্ষা-সম্বোজ্ঝাঙ্গ। এগুলোই হচ্ছে সপ্ত বোজ্ঝাঙ্গ। আবুসোগণ, এই সপ্ত বোধ্যঙ্গের মধ্যে যেই যেই বোজ্ঝাঙ্গ দ্বারা আমি পূর্বাহ্ণ সময়ে অবস্থান করার জন্য আকাঙ্ক্ষা করি, সেই সেই বোজ্ঝাঙ্গ দ্বারা আমি পূর্বাহ্ণ সময়ে অবস্থান করি। যেই যেই বোজ্ঝাঙ্গ দ্বারা আমি মধ্যাহ্ন সময়ে অবস্থানের জন্য আকাঙ্ক্ষা করি, সেই সেই বোজ্ঝাঙ্গ দ্বারা আমি মধ্যাহ্ন সময়ে অবস্থান করি। আর যেই যেই বোজ্ঝাঙ্গ দ্বারা আমি সায়াহ্ন সময়ে অবস্থান করার জন্য আকাঙ্ক্ষা করি, সেই সেই বোজ্ঝাঙ্গ দ্বারা আমি সায়াহ্ন সময়ে অবস্থান করি। এরূপে আমার স্মৃতি-সম্বোজ্ঝাঙ্গ অপ্রমাণ ও সুআরব্ধ (সুন্দররূপে গৃহীত) হয় এবং স্থিত হলে ‘স্থিত আছে’ বলে আমি সম্যকরূপে জানি। আর যদি তা চ্যুত হয় ‘এই কারণে চ্যুত হয়েছে’ বলে সম্যকরূপে জানি। অনুরূপভাবে আমার ধর্মবিচয়-সম্বোজ্ঝাঙ্গ, বীর্য-সম্বোজ্ঝাঙ্গ, প্রীতি-সম্বোজ্ঝাঙ্গ, প্রশ্রদ্ধি (প্রশান্তি)-সম্বোজ্ঝাঙ্গ, সমাধি-সম্বোজ্ঝাঙ্গ ও উপেক্ষা-সম্বোজ্ঝাঙ্গ অপ্রমাণ ও সুআরব্ধ হয় এবং স্থিত হলে ‘স্থিত আছে’ বলে আমি সম্যকরূপে জানি। আর যদি তা চ্যুত হয় ‘এই কারণে চ্যুত হয়েছে’ বলে সম্যকরূপে জানি।</p>
<p>“আবুসোগণ, যেমন রাজা বা রাজা-মহামাত্যের নানা বর্ণের বস্ত্রের সিন্দুক (বস্ত্রাদি রাখার পেটরা) পরিপূর্ণ থাকে। তিনি পূর্বাহ্ণ সময়ে যেরূপ বা যেই বস্ত্রযুগল পরিধান করতে ইচ্ছা করেন, সেরূপ বস্ত্রযুগল পূর্বাহ্ণ সময়ে পরিধান করেন। মধ্যাহ্ন সময়ে যেরূপ বা যেই বস্ত্রযুগল পরিধান করতে ইচ্ছা করেন, সেরূপ বস্ত্রযুগল মধ্যাহ্নসময়ে পরিধান করেন। আর সায়াহ্ন সময়ে যেরূপ বা যেই বস্ত্রযুগল পরিধান করতে ইচ্ছা করেন, সে সেরূপ বস্ত্রযুগল সায়াহ্ন সময়ে পরিধান করেন। ঠিক এরূপেই আবুসোগণ, সপ্ত বোধ্যঙ্গের মধ্যে যেই যেই বোজ্ঝাঙ্গ দ্বারা আমি পূর্বাহ্ণ সময়ে অবস্থান করার জন্য আকাঙ্ক্ষা করি, সেই সেই বোজ্ঝাঙ্গ দ্বারা আমি পূর্বাহ্ণ সময়ে অবস্থান করি। যেই যেই বোজ্ঝাঙ্গ দ্বারা আমি মধ্যাহ্নসময়ে অবস্থানের জন্য আকাঙ্ক্ষা করি, সেই সেই বোজ্ঝাঙ্গ দ্বারা আমি মধ্যাহ্ন সময়ে অবস্থান করি। আর যেই যেই বোজ্ঝাঙ্গ দ্বারা আমি সায়াহ্ন সময়ে অবস্থান করার জন্য আকাঙ্ক্ষা করি, সেই সেই বোজ্ঝাঙ্গ দ্বারা আমি সায়াহ্ন সময়ে অবস্থান করি। এরূপে আমার স্মৃতি-সম্বোজ্ঝাঙ্গ অপ্রমাণ ও সুআরব্ধ (সুন্দররূপে গৃহীত) হয় এবং স্থিত হলে ‘স্থিত আছে’ বলে আমি সম্যকরূপে জানি। আর যদি তা চ্যুত হয় ‘এই কারণে চ্যুত হয়েছে’ বলে সম্যকরূপে জানি। অনুরূপভাবে আমার ধর্মবিচয়-সম্বোজ্ঝাঙ্গ, বীর্য-সম্বোজ্ঝাঙ্গ, প্রীতি-সম্বোজ্ঝাঙ্গ, প্রশ্রদ্ধি (প্রশান্তি)-সম্বোজ্ঝাঙ্গ, সমাধি-সম্বোজ্ঝাঙ্গ ও উপেক্ষা-সম্বোজ্ঝাঙ্গ অপ্রমাণ ও সুআরব্ধ হয় এবং স্থিত হলে ‘স্থিত আছে’ বলে আমি সম্যকরূপে জানি। আর যদি তা চ্যুত হয় ‘এই কারণে চ্যুত হয়েছে’ বলে সম্যকরূপে জানি।” চতুর্থ সূত্র।</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
