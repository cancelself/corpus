<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn45.1' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>মার্গ-সংযুক্তমার্গ-সংযুক্ত</li>
<li class='vagga'>অবিদ্যা বর্গ</li>
</ul>
<h1 class='sutta'>৪৫.১. অবিদ্যা সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান শ্রাবস্তীর জেতবনে অনাথপিণ্ডিকের নির্মিত বিহারে অবস্থান করছিলেন। তথায় ভগবান ‘হে ভিক্ষুগণ,’ বলে ভিক্ষুদের আহ্বান করলেন। ‘হ্যাঁ ভন্তে,’ বলে সেই ভিক্ষুগণ ভগবানের প্রত্যুত্তর দিলেন। অতঃপর ভগবান এরূপ বলতে লাগলেন :</p>
<p>“হে ভিক্ষুগণ, অকুশলধর্মসমূহ সম্পাদনের জন্য অবিদ্যাই অগ্রগামী, যা পাপের প্রতি নির্লজ্জতা ও নির্ভয়তা জন্মায়। ভিক্ষুগণ, অবিদ্যায় নিমজ্জিত মূর্খ ব্যক্তির মিথ্যাদৃষ্টি উৎপন্ন হয়; মিথ্যাদৃষ্টি পোষণকারীর মিথ্যা সংকল্প উৎপন্ন হয়, মিথ্যা সংকল্পকারী মিথ্যা বাক্য বলে থাকে, মিথ্যা বাক্যভাষী মিথ্যাকর্ম সম্পাদন করে, মিথ্যাকর্মী মিথ্যা জীবিকানির্বাহ করে, মিথ্যা জীবিকানির্বাহকারী মিথ্যা ব্যায়াম বা প্রচেষ্টায় নিয়োজিত হয়, মিথ্যা ব্যায়াম বা প্রচেষ্টাকারীর মিথ্যা বা ভ্রান্ত স্মৃতি উৎপন্ন হয় এবং মিথ্যা বা ভ্রান্ত স্মৃতি মিথ্যা সমাধি উৎপন্ন করে।</p>
<p>ভিক্ষুগণ, কুশলধর্মসমূহ সম্পাদনের জন্য বিদ্যাই অগ্রগামী, যা পাপের প্রতি লজ্জাবোধ ও ভয় জন্মায়। ভিক্ষুগণ, বিদ্বান, বিদ্যাগত এবং পণ্ডিত ব্যক্তির সম্যক দৃষ্টি উৎপন্ন হয়, সম্যক দৃষ্টি পোষণকারীর সম্যক সংকল্প উৎপন্ন হয়, সম্যক সংকল্পকারী সম্যক বাক্য বলে থাকে, সম্যক বাক্য ভাষী সম্যক কর্ম সম্পাদন করে, সম্যক কর্মকারী সম্যকভাবে জীবিকানির্বাহ করে, সম্যক জীবিকানির্বাহকারীর সম্যক ব্যায়াম বা প্রচেষ্টা উৎপন্ন হয়, সম্যক ব্যায়াম বা প্রচেষ্টাকারীর সম্যক স্মৃতি উৎপন্ন হয় এবং সম্যক স্মৃতি সম্যক সমাধি উৎপন্ন করে।” প্রথম সূত্র।</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
