<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn45.5' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>মার্গ-সংযুক্তমার্গ-সংযুক্ত</li>
<li class='vagga'>অবিদ্যা বর্গ</li>
</ul>
<h1 class='sutta'>৪৫.৫. কী উদ্দেশ্যে সূত্র</h1>
</header>
<p>শ্রাবস্তী নিদান। অতঃপর বহুসংখ্যক ভিক্ষু ভগবানের নিকট উপস্থিত হয়ে ভগবানকে অভিবাদন করে একপাশে বসলেন। একপাশে উপবিষ্ট সেই ভিক্ষুগণ ভগবানকে এরূপ বললেন :</p>
<p>“ভন্তে, এক্ষেত্রে আমাদেরকে অন্যতীর্থিয় পরিব্রাজকগণ এরূপ প্রশ্ন জিজ্ঞাসা করেন-‘বন্ধু, কী উদ্দেশ্যে শ্রমণ গৌতমের নিকট ব্রহ্মচর্য পালন করা হয়?’ ভন্তে, এরূপ প্রশ্নে জিজ্ঞাসিত হয়ে আমরা সেই অন্যতীর্থিয় পরিব্রাজকদের এরূপ ব্যাখ্যা বা উত্তর প্রদান করি-‘বন্ধু, দুঃখ পরিজ্ঞাত হওয়ার বা দুঃখ উপলব্ধির জন্য ভগবানের নিকট ব্রহ্মচর্য পালন করা হয়।’ ভন্তে, এরূপ প্রশ্ন দ্বারা জিজ্ঞাসিত হয়ে আমরা যা বর্ণনা করেছি তাতে কী ভগবানের কথিত উপদেশের যথার্থ প্রকাশ হয়েছে, নাকি ভগবানকে অভূতপূর্ব বাক্যে দোষারোপ করলাম, না ধর্মানুধর্ম ব্যাখ্যা করলাম? নাকি কোনো ধর্মানুসারে বাদানুবাদের দরুন ঘৃণা বা নিন্দা অর্জন করলাম?”</p>
<p>“হে ভিক্ষুগণ, সত্যিই তোমরা এরূপ প্রশ্ন দ্বারা জিজ্ঞাসিত হয়ে যা বর্ণনা করেছ তা আমার কথিত উপদেশের যথার্থই প্রকাশ করেছ, আমকে অভূতপূর্ব বাক্যে দোষারোপ না করে ধর্মানুধর্ম ব্যাখ্যা করেছ, কোনো ধর্মানুসারে বাদানুবাদের দরুন ঘৃণা বা নিন্দা অর্জন করনি। দুঃখ পরিজ্ঞাত বা উপলব্ধির জন্যই আমার নিকট ব্রহ্মচর্য পালন করা হয় ।</p>
<p>ভিক্ষুগণ, যদি অন্যতীর্থিয় পরিব্রাজকগণ তোমাদের এরূপ প্রশ্ন জিজ্ঞাসা করে : ‘বন্ধু, এই দুঃখ পরিজ্ঞাত হওয়ার বা দুঃখ উপলব্ধির জন্য কোনো মার্গ ও প্রতিপদা আছে কি?’ ভিক্ষুগণ, তোমরা এরূপে জিজ্ঞাসিত হলে সেই অন্যতীর্থিয় পরিব্রাজকদের এভাবে ব্যাখ্যা করবে-‘হ্যাঁ বন্ধু, এই দুঃখ পরিজ্ঞাত হওয়ার বা দুঃখ উপলব্ধির জন্য মার্গ ও প্রতিপদা আছে।’</p>
<p>ভিক্ষুগণ, এই দুঃখ পরিজ্ঞাত হওয়ার বা দুঃখ উপলব্ধির জন্য মার্গ ও প্রতিপদা কত প্রকার? ইহা হচ্ছে আর্য অষ্টাঙ্গিক মার্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক জীবিকা, সম্যক প্রচেষ্টা, সম্যক স্মৃতি ও সম্যক সমাধি। এই দুঃখ পরিজ্ঞাত বা উপলব্ধির জন্য ইহাই মার্গ, ইহাই প্রতিপদা। ভিক্ষুগণ, তোমরা এরূপে প্রশ্ন দ্বারা জিজ্ঞাসিত হলে সেই অন্যতীর্থিয় পরিব্রাজকদের এভাবেই ব্যাখ্যা করবে।” পঞ্চম সূত্র।</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
