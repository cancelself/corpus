<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn45.34' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>মার্গ-সংযুক্তমার্গ-সংযুক্ত</li>
<li class='vagga'>প্রতিপত্তি বর্গ</li>
</ul>
<h1 class='sutta'>৪৫.৩৪. পারঙ্গম সূত্র</h1>
</header>
<p>শ্রাবস্তী নিদান। “হে ভিক্ষুগণ, এই অষ্টবিধ ধর্ম ভাবিত ও বহুলীকৃত হলে তা নির্বাণ-তীরে গমনের জন্য সংবর্তিত হয়। সেই অষ্টবিধ কী কী? যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক জীবিকা, সম্যক প্রচেষ্টা, সম্যক স্মৃতি ও সম্যক সমাধি। ভিক্ষুগণ, এই অষ্টবিধ ধর্ম ভাবিত ও বহুলীকৃত হলে তা নির্বাণ-তীরে গমনের জন্য সংবর্তিত হয়।”</p>
<p>ভগবান এরূপ বললেন। অতঃপর সুগত এরূপ বলার পর শাস্তা আবার এই গাথা বললেন :</p>
<blockquote class='gatha'>
<p>“অল্পমাত্র মানবগণ হয়েছে পারগত,<br>
অন্যসবে এই তীরেতে শুধুই হচ্ছে ধাবিত;<br>
ধর্মাচারী, ধর্মাস্মরী যারা এই জগতে অপার,<br>
তারাই হবে পার মৃত্যুধীন দুস্তর পারাপার।<br>
পাপ ত্যাগে পুণ্য কর হে পণ্ডিত অনুক্ষণ,<br>
বিবেকশূন্য গৃহ ত্যাজ হয়ে প্রাণপণ;<br>
কামবাসনা পরিত্যাগে হয়ে অকিঞ্চন,<br>
ইচ্ছুক হয় তথায় সে হতে অভিরমন।<br>
চিত্ত মাঝে যতবিধ ক্লেশমল বিরাজিত,<br>
নিজেকে বিশুদ্ধ করে তা হতে পণ্ডিত সতত।<br>
সম্বোধি অঙ্গে যাদের চিত্ত সুভাবিত,<br>
আসক্তি ত্যাগে অনাসক্তিতে যারা সদা রত;<br>
সেরূপ ক্ষীণাসব আর জ্যোতিষ্মানগণ,<br>
ইহজগৎ হতে পরিনিবৃত হন।” চতুর্থ সূত্র।</p>
</blockquote>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
