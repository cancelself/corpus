<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn45.160' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>মার্গ-সংযুক্তমার্গ-সংযুক্ত</li>
<li class='vagga'>বলকরণীয় (শক্তি প্রয়োগ) বর্গ</li>
</ul>
<h1 class='sutta'>৪৫.১৬০. নদী সূত্র</h1>
</header>
<p>“হে ভিক্ষুগণ, যেমন, গঙ্গানদী পূর্বদিকে নিম্নাভিমুখী, পূর্বদিকে প্রবাহিত ও পূর্বদিকেই ক্রমাবনত। অতঃপর বহুসংখ্যক লোক শাবল ও কোদাল নিয়ে এই ভেবে আগমন করতে পারে : ‘আমরা এই গঙ্গানদীকে পশ্চিম দিকে নিম্নাভিমুখী, পশ্চিম দিকে প্রবাহমান ও পশ্চিম দিকে ক্রমাবনত করব।’ ভিক্ষুগণ, তোমরা তা কী মনে কর, সেই বহুসংখ্যক লোক কি গঙ্গানদীকে পশ্চিম দিকে নিম্নাভিমুখী, পশ্চিম দিকে প্রবাহমান ও পশ্চিম দিকে ক্রমাগানত করতে পারবে?” “না ভন্তে,।” “তা কী কারণে?” “ভন্তে, গঙ্গানদী পূর্বদিকে নিম্নাভিমুখী, পূর্বদিকে প্রবাহিত ও পূর্বদিকেই ক্রমাবনত। সেই গঙ্গানদীকে পশ্চিম দিকে নিম্নাভিমুখী, পশ্চিম দিকে প্রবাহমান ও পশ্চিম দিকে ক্রবানত করা সহজতর নয়। শুধুমাত্র সেই বহুসংখ্যক জনতা পরিশ্রান্ত ও কষ্টের ভাগী হবে।”</p>
<p>“ভিক্ষুগণ, ঠিক এরূপেই আর্য অষ্টাঙ্গিক মার্গ ভাবিত ও বহুলীকৃত ভিক্ষুকে রাজা, রাজমন্ত্রী, মিত্র, অমাত্য, জ্ঞাতি, সগোত্র ও ভোগসম্পত্তি দ্বারা প্রলোভন দেখিয়ে আহ্বান করতে পারে : ‘ওহে, আসুন, কেন সেই গৌরিক বস্ত্র পরিত্যাগ করছেন না? কেন মুণ্ডিত মস্তকে ভিক্ষাচরণ করছেন? গৃহীজীবনে ফিরে আসুন, ভোগসম্পত্তি ভোগ করে পূণ্যকর্ম সম্পাদন করুন।’</p>
<p>ভিক্ষুগণ, সেই আর্য অষ্টাঙ্গিক মার্গ ভাবিত ও বহুলীকৃত ভিক্ষু শিক্ষা প্রত্যাখান করে গৃহীজীবনে ফিরে যাবে, তা অসম্ভব; তার কারণ কী? কারণ ভিক্ষুগণ, যেই ভিক্ষুর চিত্ত দীর্ঘরাত্রি বিবেকে (নির্জনতায়) নিম্নাভিমুখী, বিবেকে প্রবাহমান ও বিবেকেই ক্রমাবনত, সেই ভিক্ষু গৃহীজীবনে ফিরে যাবে, তা অসম্ভব।</p>
<p>ভিক্ষুগণ, কীরূপে ভিক্ষু আর্য অষ্টাঙ্গিক মার্গ ভাবিত ও বহুলীকৃত করে? এক্ষেত্রে ভিক্ষু বিবেক-নিশ্রিত, বিরাগ-নিশ্রিত, নিরোধ-নিশ্রিত ও বিসর্জন-পরিণামী সম্যক দৃষ্টি ভাবিত করে। একইভাবে ভিক্ষু বিবেক-নিশ্রিত, বিরাগ-নিশ্রিত, নিরোধ-নিশ্রিত ও বিসর্জন-পরিণামী সম্যক সংকল্প, সম্যক বাক্য, সম্যক কর্ম, সম্যক জীবিকা, সম্যক প্রচেষ্টা, সম্যক স্মৃতি ও সম্যক সমাধি ভাবিত করে বা অনুশীলন করে।…(পূর্বের বল সূত্রের ন্যায় বিস্তারিতব্য)…। ভিক্ষুগণ, এরূপেই ভিক্ষু আর্য অষ্টাঙ্গিক মার্গ ভাবিত ও বহুলীকৃত করে।” (বলকরণীয়ের ন্যায় বিস্তারিতব্য)। দ্বাদশ সূত্র।</p>
<p class='end'>বলকরণীয় বর্গ সমাপ্ত।</p>
<p class='uddana-intro'>তস্সুদ্দানং/সূত্রসূচি</p>
<p class='uddana'>বল, বীজ, নাগ, বৃক্ষ, কুম্ভ ও শূক সূত্র;<br>
আকাশ, মেঘ দ্বে, নৌকা, আগন্তুকও উক্ত নদী সূত্র॥</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
