<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn45.4' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>মার্গ-সংযুক্তমার্গ-সংযুক্ত</li>
<li class='vagga'>অবিদ্যা বর্গ</li>
</ul>
<h1 class='sutta'>৪৫.৪. জানুশ্রোণি ব্রাহ্মণ সূত্র</h1>
</header>
<p>শ্রাবস্তী নিদান। অতঃপর আয়ুষ্মান আনন্দ পূর্বাহ্ণ সময়ে বহির্বাস পরিধানপূর্বক পাত্র-চীবর সাথে নিয়ে শ্রাবস্তীতে ভিক্ষার্থে প্রবেশ করলেন। আয়ুষ্মান আনন্দ জানুশ্রোণি ব্রাহ্মণকে সমস্ত শ্বেত বর্ণের বড় আচ্ছাদনযুক্ত রথে চড়ে শ্রাবস্তী হতে প্রত্যাগমন করতে দেখলেন। তার শ্বেত অলংকারে সাজযুক্ত ঘোড়াও শ্বেত, শ্বেত রথ, অনুচরও শ্বেত বর্ণিল, শ্বেত লাগাম, শ্বেত অঙ্কুশ, শ্বেত ছত্র, শ্বেত পাগড়ি, শ্বেত বস্ত্র, পাদুকাও শ্বেত বর্ণের এবং শ্বেত চামরের বীজনী দ্বারা তাকে ব্যজন করা হচ্ছে। জনতারা তা দেখে এরূপ বলতে লাগল-“হে বন্ধু, ইহা সত্যিই ব্রহ্মযান! বন্ধু, সত্যিই তা ব্রহ্মযানের সদৃশ!”</p>
<p>অতঃপর আয়ুষ্মান আনন্দ শ্রাবস্তীতে ভিক্ষার্থে বিচরণ করে ভিক্ষান্ন সংগ্রহের পর প্রত্যাগমন করে ভোজন করার পর ভগবানের নিকট উপস্থিত হয়ে ভগবানকে অভিবাদন করে একপাশে বসলেন। একপাশে উপবিষ্ট আয়ুষ্মান আনন্দ ভগবানকে এরূপ বলতে লাগলেন :</p>
<p>“ভন্তে, আমি পূর্বাহ্ণ সময়ে বহির্বাস পরিধানপূর্বক পাত্র-চীবর সাথে নিয়ে শ্রাবস্তীতে ভিক্ষার্থে প্রবেশ করেছিলাম। ভন্তে, আমি জানুশ্রোণি ব্রাহ্মণকে সমস্ত শ্বেত বর্ণের বড় আচ্ছাদনযুক্ত রথে চড়ে শ্রাবস্তী হতে প্রত্যাগমন করতে দেখলাম। তার শ্বেত অলংকারে সাজযুক্ত ঘোড়াও শ্বেত, শ্বেত রথ, অনুচরও শ্বেত বর্ণিল, শ্বেত লাগাম, শ্বেত অঙ্কুশ, শ্বেত ছত্র, শ্বেত পাগড়ি, শ্বেত বস্ত্র, পাদুকাও শ্বেত বর্ণের এবং শ্বেত চামরের বীজনী দ্বারা তাকে ব্যজন করা হচ্ছিল। জনতারা তা দেখে এরূপ বলতে লাগল, ‘হে বন্ধু, ইহা সত্যিই ব্রহ্মযান! বন্ধু, সত্যিই তা ব্রহ্মযানের সদৃশ!’ ভন্তে, এই ধর্ম-বিনয়ে কি ব্রহ্মযান প্রজ্ঞাপ্ত করা সম্ভব?”</p>
<p>“হ্যাঁ সম্ভব, আনন্দ,” বলে ভগবান এরূপ বলতে লাগলেন, “আনন্দ, আর্য অষ্টাঙ্গিক মার্গের ইহাই অধিবচন; যথা : ইহা ‘ব্রহ্মযান’ ইহা ‘ধর্মযান’ ও ইহা ‘শ্রেষ্ঠ সংগ্রাম বিজয়।’</p>
<p>আনন্দ, সম্যক দৃষ্টি ভাবিত ও বহুলীকৃত হলে তৎদরুন রাগবিনয়, দোষবিনয় ও মোহবিনয় পরিত্যাগ হয়। একইভাবে সম্যক সংকল্প, সম্যক বাক্য, সম্যক কর্ম, সম্যক জীবিকা, সম্যক ব্যায়াম বা প্রচেষ্টা, সম্যক স্মৃতি ও সম্যক সমাধি ভাবিত ও বহুলীকৃত হলে তদ্দরুন রাগবিনয়, দোষবিনয় ও মোহবিনয় পরিত্যাগ হয়।</p>
<p>আনন্দ, এই পর্যায়ে তোমাদের জানা উচিত যে, এই আর্য অষ্টাঙ্গিক মার্গের ইহাই অধিবচন; যথা : ইহা ‘ব্রহ্মযান’ ইহা ‘ধর্মযান’ ও ইহা ‘শ্রেষ্ঠ সংগ্রাম বিজয়।’ ভগবান এরূপ বললেন। সুগত শাস্তা ইহা বলার পর আবার এরূপ বললেন :</p>
<blockquote class='gatha'>
<p>“জোয়ালের ন্যায় যুক্ত যার শ্রদ্ধা প্রজ্ঞাদ্বয়,<br>
লজ্জা হচ্ছে ঈশ তার, মন জোয়ালে বদ্ধ রয়;<br>
স্মৃতি হলো সারথি আর রথ হচ্ছে শীলভূষণ,<br>
ধ্যান হলো তার অক্ষদণ্ড ও চক্ররূপী বীর্য উদ্দীপন।<br>
উপেক্ষা, সমাধি সদা সঙ্গী তার অনীহা আভরণ,<br>
অব্যাপাদ, অবিহিংসা, বিবেক যে তার অস্ত্র অনুক্ষণ;<br>
তিতিক্ষা বা ধৈর্য হলো তার বর্ম আস্তরণ,<br>
যোগক্ষেমে হয় আবর্তিত সে সদা আমরণ।<br>
এবংবিধ আত্মজাত, অনুত্তর ব্রহ্মযানে চড়ে,<br>
ধীরগণ লোক হতে বের হয়ে সর্বত্র জয় করে।” চতুর্থ সূত্র।</p>
</blockquote>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
