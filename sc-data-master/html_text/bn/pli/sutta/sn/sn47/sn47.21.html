<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn47.21' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>স্মৃতিপ্রস্থান সংযুক্তস্মৃতিপ্রস্থান সংযুক্ত</li>
<li class='vagga'>শীলস্থিতি বর্গ</li>
</ul>
<h1 class='sutta'>৪৭.২১. শীল সূত্র</h1>
</header>
<p><span class='evam'>আমি এরূপ শুনেছি।</span> একসময় আয়ুষ্মান আনন্দ ও আয়ুষ্মান ভদ্র পাটলিপুত্রে কুক্কুটারামে অবস্থান করছিলেন। অতঃপর আয়ুষ্মান ভদ্র সায়াহ্ন সময়ে নির্জন স্থান হতে উঠে আয়ুষ্মান আনন্দের নিকট উপস্থিত হয়ে আয়ুষ্মান আনন্দের সাথে সম্বোধন করলেন। সম্বোধনীয় কথা ও কুশল-বিনিময় করে একান্তে উপবেশন করলেন। একান্তে উপবিষ্ট আয়ুষ্মান ভদ্র আয়ুষ্মান আনন্দকে এরূপ বললেন :</p>
<p>“আবুসো, আনন্দ, এই যে কুশল শীলসমূহ ভগবান কর্তৃক ভাষিত হয়েছে, সেই কুশলশীলসমূহ ভগবান কর্তৃক কী কারণে ভাষিত হয়েছে?”</p>
<p>“সাধু, সাধু, আবুসো ভদ্র, তা অত্যন্ত মঙ্গলজনক, উন্মার্গ, উত্তমগুণসম্পন্ন, প্রতিভান ও কল্যাণকর প্রশ্ন করেছ। আবুসো ভদ্র, তুমি এরূপই প্রশ্ন করেছ-‘এই যে কুশলশীলসমূহ ভগবান কর্তৃক ভাষিত হয়েছে, সেই কুশলশীলসমূহ ভগবান কর্তৃক কী কারণে ভাষিত হয়েছে?’ “তা এরূপই আবুসো,” “যেই কুশল শীলসমূহ ভগবান কর্তৃক ভাষিত হয়েছে, সেই কুশলশীলসমূহ চারি স্মৃতিপ্রস্থান ভাবনার জন্য ভগবান কর্তৃক ভাষিত হয়েছে।</p>
<p>সেই চারি প্রকার কী কী? আবুসো, এক্ষেত্রে ভিক্ষু বীর্যবান, সম্প্রজ্ঞানী ও স্মৃতিমান হয়ে এবং জগতে অভিধ্যা ও দৌর্মনস্য অপনোদন করে কায়ে কায়ানুদর্শী হয়ে অবস্থান করে। অনুরূপভাবে ভিক্ষু বীর্যবান, সম্প্রজ্ঞানী ও স্মৃতিমান হয়ে এবং জগতে অভিধ্যা ও দৌর্মনস্য অপনোদন করে বেদনায় বেদনানুদর্শী, চিত্তে চিত্তানুদর্শী ও ধর্মে (মনোগোচর বিষয়ে) ধর্মানুদর্শী হয়ে অবস্থান করে। আবুসো ভদ্র, যেই কুশলশীলসমূহ ভগবান কর্তৃক ভাষিত হয়েছে, সেই কুশলশীলসমূহ চারি স্মৃতিপ্রস্থান ভাবনার জন্য ভগবান কর্তৃক ভাষিত হয়েছে।” প্রথম সূত্র।</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
