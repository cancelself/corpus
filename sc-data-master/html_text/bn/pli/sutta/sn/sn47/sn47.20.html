<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn47.20' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>স্মৃতিপ্রস্থান সংযুক্তস্মৃতিপ্রস্থান সংযুক্ত</li>
<li class='vagga'>নালন্দা বর্গ</li>
</ul>
<h1 class='sutta'>৪৭.২০. জনপদকল্যাণী সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান সুম্বেতে অবস্থান করছিলেন, সেদক নামক সুম্ভদের নগরে। তথায় ভগবান ভিক্ষুগণকে “হে ভিক্ষুগণ,” বলে আহ্বান করলেন। ভিক্ষুগণও “হ্যাঁ ভদন্ত,” বলে ভগবানের প্রত্যুত্তর প্রদান করলেন। তখন ভগবান এরূপ বললেন :</p>
<p>“হে ভিক্ষুগণ, যেমন, মহাজনতা সমবেত হয়ে ‘জনপদকল্যাণী, জনপদকল্যাণী’ বলে থাকে। ‘সেই জনপদকল্যাণী নৃত্য-গীতে শ্রেষ্ঠ আনন্দদায়িনী। সে নৃত্য-গীত প্রদানকালে ‘জনপদকল্যাণী নাচছে, গাইছে’-এরূপ বলে প্রচুর জনসাধারণ উপস্থিত হতো। অতঃপর সেখানে প্রাণাকাঙ্ক্ষী, অমরণকামী (মরণেচ্ছাহীন), সুখকামী ও দুঃখে বিরুদ্ধভাবাপন্ন (দুঃখ পেতে পরমুখ) এক ব্যক্তি আগমন করল। তখন তাকে এরূপ বলা হলো-‘হে পুরুষ, এই মহাসমাবেশের মধ্যে এবং জনপদকল্যাণীর সম্মুখ দিয়ে এই তৈলপাত্রটি তোমাকে বাইরে নিয়ে যেতে হবে। উন্মুক্ত তরবারি হাতে একজন ব্যক্তি তোমার পিছু পিছু গমন করবে। যখনই তুমি বিন্দুমাত্র তৈল মাটিতে ফেলবে তখনই সে তোমার মস্তক ছিন্ন করবে।’ ভিক্ষুগণ, তা তোমরা কী মনে কর, সেই পুরুষ সেই তৈল পাত্রটি মনোযোগ না দিয়ে প্রমাদবশে বাইরে নিয়ে যায় কি?</p>
<p>“না, ভন্তে।”</p>
<p>“ভিক্ষুগণ, তোমাদের একটি বিষয় বুঝানোর জন্যই আমি এই উপমা উপস্থাপন করেছি। এখানে ‘কানায় কানায় পূর্ণ তৈলপাত্র’ হচ্ছে কায়গত স্মৃতির অধিবচন বা অপর নাম। তদ্ধেতু ভিক্ষুগণ, তোমাদের এরূপ শিক্ষা করা কর্তব্য, ‘আমাদের কায়গত স্মৃতি ভাবিত হবে, বহুলীকৃত, যানকৃত (পরস্পরযুক্ত যান সদৃশ), বস্তুকৃত (পুঙ্খানুপুঙ্খরূপে অভ্যস্ত), অনুষ্ঠিত, পরিচিত ও ভালোরূপে আরব্ধ হবে।’ তোমাদের এরূপই শিক্ষা করা উচিত।” দশম সূত্র।</p>
<p class='end'>নালন্দা বর্গ সমাপ্ত।</p>
<p class='uddana-intro'>তস্সুদ্দানং/সূত্রসূচি</p>
<p class='uddana'>মহাপুরুষ, নালন্দা, চুন্দ, চেল ও বাহিয় সূত্র;<br>
উত্তিয়, আর্য, ব্রহ্মা, সেদক, জনপদকল্যাণী হলো ব্যক্ত॥</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
