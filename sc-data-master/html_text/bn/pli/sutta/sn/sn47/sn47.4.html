<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn47.4' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>স্মৃতিপ্রস্থান সংযুক্তস্মৃতিপ্রস্থান সংযুক্ত</li>
<li class='vagga'>আম্রপালি বর্গ</li>
</ul>
<h1 class='sutta'>৪৭.৪. শালা সূত্র</h1>
</header>
<p>একসময় ভগবান কোশলরাজ্যে ব্রাহ্মণ গ্রামশালায় অবস্থান করছিলেন। তথায় ভগবান ভিক্ষুগণকে “হে ভিক্ষুগণ,” বলে আহ্বান করলেন। ভিক্ষুগণ “হ্যাঁ ভদন্ত,” বলে ভগবানের প্রত্যুত্তর প্রদান করলেন। তখন ভগবান এরূপ বললেন :</p>
<p>“হে ভিক্ষুগণ, যেই ভিক্ষুরা এই ধর্ম-বিনয়ে নতুন, অচিরপ্রব্রজিত ও অধুনাগত সেই ভিক্ষুদের চারি স্মৃতিপ্রস্থান ভাবনা গ্রহণ করানো, নিবিষ্ট ও প্রতিষ্ঠিত করানো তোমাদের উচিত। সেই চারি প্রকার কী কী?</p>
<p>(তাদের তোমাদের এরূপ বলা উচিত-) আবুসোগণ,এক্ষেত্রে তোমরা কায়বিষয়ক যথাযথ জ্ঞান লাভের জন্য বীর্যবান, সম্প্রজ্ঞানী ও একীভূত-চিত্ত হয়ে, বিপ্রসন্ন, সমাহিত ও একাগ্রচিত্তে কায়ে কায়ানুদর্শী হয়ে অবস্থান কর। অনুরূপভাবে বেদনাবিষয়ক যথাযথ জ্ঞান লাভের জন্য বেদনায় বেদনানুদর্শী, চিত্তবিষয়ক যথাযথ জ্ঞান লাভের জন্য চিত্তে চিত্তানুদর্শী ও ধর্মবিষয়ক যথাযথ জ্ঞান লাভের জন্য ধর্মে ধর্মানুদর্শী হয়ে অবস্থান কর।</p>
<p>ভিক্ষুগণ, যেই শৈক্ষ্য ভিক্ষুরাও অনধিগত (অপ্রাপ্ত) মনে অনুত্তর যোগক্ষেম প্রার্থনা করে অবস্থান করে, তারাও কায়বিষয়ক পরিজ্ঞান লাভের জন্য বীর্যবান, সম্প্রজ্ঞানী ও একীভূত-চিত্ত হয়ে, বিপ্রসন্ন, সমাহিত ও একাগ্রচিত্তে কায়ে কায়ানুদর্শী হয়ে অবস্থান করে। অনুরূপভাবে বেদনাবিষয়ক পরিজ্ঞান লাভের জন্য বেদনায় বেদনানুদর্শী, চিত্তবিষয়ক পরিজ্ঞান লাভের জন্য চিত্তে চিত্তানুদর্শী ও ধর্মবিষয়ক পরিজ্ঞান লাভের জন্য ধর্মে ধর্মানুদর্শী হয়ে অবস্থান করে।</p>
<p>ভিক্ষুগণ, যেই ভিক্ষুগণ অর্হৎ , ক্ষীণাসব, জীবন উদ্‌যাপিত, ভার অপসৃত, করণীয় কৃত, সদর্থপ্রাপ্ত ও ভব সংযোজন পরিক্ষীণ করে সম্যকরূপে বিমুক্ত, তারাও কায়ে বিসংযুক্ত হয়ে বীর্যবান, সম্প্রজ্ঞানী ও একীভূত-চিত্ত হয়ে, বিপ্রসন্ন, সমাহিত ও একাগ্রচিত্তে কায়ে কায়ানুদর্শী হয়ে অবস্থান করে। অনুরূপভাবে বেদনায় বিসংযুক্ত হয়ে বেদনায় বেদনানুদর্শী, চিত্তে বিসংযুক্ত হয়ে চিত্তে চিত্তানুদর্শী ও ধর্মে বিসংযুক্ত হয়ে ধর্মে ধর্মানুদর্শী হয়ে অবস্থান করে।</p>
<p>হে ভিক্ষুগণ, যেই ভিক্ষুরা এই ধর্ম-বিনয়ে নতুন, অচিরপ্রব্রজিত ও অধুনাগত সেই ভিক্ষুদের এই চারি স্মৃতিপ্রস্থান ভাবনা গ্রহণ করানো, নিবিষ্ট ও প্রতিষ্ঠিত করানো তোমাদের উচিত।” চতুর্থ সূত্র।</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
