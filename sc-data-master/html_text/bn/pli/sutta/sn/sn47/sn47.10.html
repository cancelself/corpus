<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn47.10' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>স্মৃতিপ্রস্থান সংযুক্তস্মৃতিপ্রস্থান সংযুক্ত</li>
<li class='vagga'>আম্রপালি বর্গ</li>
</ul>
<h1 class='sutta'>৪৭.১০. ভিক্ষুণী শালা সূত্র</h1>
</header>
<p>অনন্তর আয়ুষ্মান আনন্দ পূর্বাহ্ণ সময়ে চীবর পরিধান করে পাত্র-চীবর গ্রহণপূর্বক কোনো এক ভিক্ষুণী শালায় উপস্থিত হলেন। উপস্থিত হয়ে প্রজ্ঞাপ্ত আসনে উপবেশন করলেন। অতঃপর বহুসংখ্যক ভিক্ষুণী যেখানে আয়ুষ্মান আনন্দ আছেন সেখানে উপস্থিত হলেন। উপস্থিত হয়ে আয়ুষ্মান আনন্দকে অভিবাদন করে একান্তে উপবেশন করলেন। একান্তে উপবিষ্টা সেই ভিক্ষুণীগণ আয়ুষ্মান আনন্দকে এরূপ বললেন :</p>
<p>“ভন্তে, আনন্দ, এখানে বহুসংখ্যক ভিক্ষুণী চারি স্মৃতিপ্রস্থানে সুপ্রতিষ্ঠিত চিত্তে অবস্থান করে পূর্বাপর বৈশিষ্ট্যসমূহ স্পষ্টরূপে জ্ঞাত আছেন।” “তা এরূপ ভগিনীগণ, তা এরূপ, যেই ভিক্ষু বা ভিক্ষুণী চারি স্মৃতিপ্রস্থানে সুপ্রতিষ্ঠিত চিত্তে অবস্থান করেন, তার এরূপই প্রত্যাশিত যে, তিনি পূর্বাপর বৈশিষ্ট্যসমূহ স্পষ্টরূপে জ্ঞাত হবেন।”</p>
<p>অতঃপর আয়ুষ্মান আনন্দ সেই ভিক্ষুণীগণকে ধর্মকথায় সন্দর্শিত, প্ররোচিত, সমুত্তেজিত এবং পুলকিত করে আসন হতে উঠে প্রস্থান করলেন। অনন্তর আয়ুষ্মান আনন্দ শ্রাবস্তীতে পিণ্ডচারণ করে আহারকার্য সমাপনান্তে ভগবানের নিকট উপস্থিত হলেন। উপস্থিত হয়ে ভগবানকে অভিবাদনপূর্বক একান্তে উপবেশন করলেন। একান্তে উপবিষ্ট আয়ুষ্মান আনন্দ ভগবানকে এরূপ বললেন :</p>
<p>“ভন্তে, আমি আজ পূর্বাহ্ণ সময়ে চীবর পরিধান করে পাত্র-চীবর গ্রহণপূর্বক কোনো এক ভিক্ষুণী শালায় উপস্থিত হয়েছিলাম। সেখানে উপস্থিত হয়ে প্রজ্ঞাপ্ত আসনে উপবেশন করি। অনন্তর বহুসংখ্যক ভিক্ষুণী আমার কাছে উপস্থিত হয়ে আমাকে অভিবাদনপূর্বক একান্তে উপবেশন করলেন। অতঃপর একান্তে উপবিষ্টা সেই ভিক্ষুণীগণ আমাকে এরূপ বললেন, ‘ভন্তে, আনন্দ, এখানে বহুসংখ্যক ভিক্ষুণী চারি স্মৃতিপ্রস্থানে সুপ্রতিষ্ঠিত চিত্তে অবস্থান করে পূর্বাপর বৈশিষ্ট্যসমূহ স্পষ্টরূপে জ্ঞাত আছেন।’ তখন আমি সেই ভিক্ষুণীগণকে এরূপ বললাম, ‘তা এরূপ ভগিনীগণ, তা এরূপই, যেই ভিক্ষু বা ভিক্ষুণী চারি স্মৃতিপ্রস্থানে সুপ্রতিষ্ঠিত চিত্তে অবস্থান করেন, তার এরূপই প্রত্যাশিত যে, তিনি পূর্বাপর বৈশিষ্ট্যসমূহ স্পষ্টরূপে জ্ঞাত হবেন।”</p>
<p>“তা এরূপ আনন্দ, তা এরূপই, যেই ভিক্ষু বা ভিক্ষুণী চারি স্মৃতিপ্রস্থানে সুপ্রতিষ্ঠিত চিত্তে অবস্থান করে, তার এরূপই প্রত্যাশিত যে, সে পূর্বাপর বৈশিষ্ট্যসমূহ স্পষ্টরূপে জ্ঞাত হবে। চারি প্রকার কী কী? আনন্দ, এক্ষেত্রে ভিক্ষু বীর্যবান, সম্প্রজ্ঞানী ও স্মৃতিমান হয়ে এবং জগতে অভিধ্যা ও দৌর্মনস্য অপনোদন করে কায়ে কায়ানুদর্শী হয়ে অবস্থান করে। কায়ে কায়ানুদর্শী হয়ে অবস্থান করার সময় তার কায়িক আলম্বন (অবলম্বন বা সুযোগ) ও কায়িক পরিলাহ (যাতনা) উৎপন্ন হয়। চিত্ত সঙ্কুচিত ও বাহ্যিক বিষয়ে চিত্ত বিক্ষিপ্ত হয়। তদ্ধেতু আনন্দ, সে-সময়ে ভিক্ষুর কোনো কোনো প্রসাদযোগ্য নিমিত্তে (বা বিষয়ে) চিত্তকে উপস্থাপিত করা উচিত। প্রসাদযোগ্য নিমিত্তে চিত্তকে উপস্থাপিত করার সময় তার পরমানন্দ উৎপন্ন হয়। পরমানন্দিত ব্যক্তির প্রীতি উৎপন্ন হয়। প্রীতমনার কায় প্রশান্ত হয়। প্রশান্তকায়ার সুখ অনুভূত হয়। সুখিত ব্যক্তির চিত্ত সমাধিস্থহয়। তখন সে এরূপেই বিবেচনা করে : ‘যে কারণে আমি চিত্তকে উপস্থাপিত করেছিলাম, তা আমার লাভ হয়েছে।’ এখন আমি সেই প্রসাদনীয় বিষয় অপসারণ করতে যাচ্ছি । সে তা অপসারণ করে এবং সেই বিষয়ে আর চিন্তা ও বিচার করে না। তারপর ‘আমি অবিতর্ক ও অবিচারাতীত হয়ে আধ্যাত্মিকরূপে স্মৃতিমান ও সুখী’ বলে সে নিজেকে সম্যকরূপে জানতে পারে।</p>
<p>পুনশ্চ, আনন্দ, ভিক্ষু বীর্যবান, সম্প্রজ্ঞানী ও স্মৃতিমান হয়ে এবং জগতে অভিধ্যা ও দৌর্মনস্য অপনোদন করে বেদনায় বেদনানুদর্শী অবস্থান করে। এরূপে বেদনায় বেদনানুদর্শী হয়ে অবস্থান করার সময় তার ধর্ম আলম্বন ও কায়িক পরিলাহ (যাতনা) উৎপন্ন হয়। চিত্ত সঙ্কুচিত ও বাহ্যিক বিষয়ে চিত্ত বিক্ষিপ্ত হয়। তদ্ধেতু আনন্দ, সে-সময়ে ভিক্ষুর কোনো কোনো প্রসাদযোগ্য নিমিত্তে (বা বিষয়ে) চিত্তকে উপস্থাপিত করা উচিত। প্রসাদযোগ্য নিমিত্তে চিত্তকে উপস্থাপিত করার সময় তার (অভিনিবিষ্টকারীর) পরমানন্দ উৎপন্ন হয়। পরমানন্দিত ব্যক্তির প্রীতি উৎপন্ন হয়। প্রীতমনার কায় প্রশান্ত হয়। প্রশান্তকায়ার সুখ অনুভূত হয়। সুখিত ব্যক্তির চিত্ত সমাধিস্থহয়। তখন সে এরূপেই বিবেচনা করে : ‘যে কারণে আমি চিত্তকে উপস্থাপিত করেছিলাম, তা আমার লাভ হয়েছে।’ এখন আমি সেই প্রসাদনীয় বিষয় অপসারণ করতে যাচ্ছি। সে তা অপসারণ করে এবং সেই বিষয়ে আর চিন্তা ও বিচার করে না। তারপর ‘আমি অবিতর্ক ও অবিচারাতীত হয়ে আধ্যাত্মিকরূপে স্মৃতিমান ও সুখী’ বলে সে নিজেকে সম্যকরূপে জানতে পারে।</p>
<p>পুনশ্চ, আনন্দ, ভিক্ষু বীর্যবান, সম্প্রজ্ঞানী ও স্মৃতিমান হয়ে এবং জগতে অভিধ্যা ও দৌর্মনস্য অপনোদন করে চিত্তে চিত্তানুদর্শী হয়ে অবস্থান করে। এরূপে চিত্তে চিত্তানুদর্শী হয়ে অবস্থান করার সময় তার ধর্ম আলম্বন ও কায়িক পরিলাহ (যাতনা) উৎপন্ন হয়। চিত্ত সঙ্কুচিত ও বাহ্যিক বিষয়ে চিত্ত বিক্ষিপ্ত হয়। তদ্ধেতু আনন্দ, সে-সময়ে ভিক্ষুর কোনো কোনো প্রসাদযোগ্য নিমিত্তে (বা বিষয়ে) চিত্তকে উপস্থাপিত করা উচিত। প্রসাদযোগ্য নিমিত্তে চিত্তকে উপস্থাপিত করার সময় তার (অভিনিবিষ্টকারীর) পরমানন্দ উৎপন্ন হয়। পরমানন্দিত ব্যক্তির প্রীতি উৎপন্ন হয়। প্রীতমনার কায় প্রশান্ত হয়। প্রশান্তকায়ার সুখ অনুভূত হয়। সুখিত ব্যক্তির চিত্ত সমাধিস্থহয়। তখন সে এরূপেই বিবেচনা করে : ‘যে কারণে আমি চিত্তকে উপস্থাপিত করেছিলাম, তা আমার লাভ হয়েছে।’ এখন আমি সেই প্রসাদনীয় বিষয় অপসারণ করতে যাচ্ছি। সে তা অপসারণ করে এবং সেই বিষয়ে আর চিন্তা ও বিচার করে না। তারপর ‘আমি অবিতর্ক ও অবিচারাতীত হয়ে আধ্যাত্মিকরূপে স্মৃতিমান ও সুখী’ বলে সে নিজেকে সম্যকরূপে জানতে পারে।</p>
<p>পুনশ্চ, আনন্দ, ভিক্ষু বীর্যবান, সম্প্রজ্ঞানী ও স্মৃতিমান হয়ে এবং জগতে অভিধ্যা ও দৌর্মনস্য অপনোদন করে ধর্মে ধর্মানুদর্শী হয়ে অবস্থান করে। এরূপে ধর্মে ধর্মানুদর্শী হয়ে অবস্থান করার সময় তার ধর্ম আলম্বন ও কায়িক পরিলাহ (যাতনা) উৎপন্ন হয়। চিত্ত সঙ্কুচিত ও বাহ্যিক বিষয়ে চিত্ত বিক্ষিপ্ত হয়। তদ্ধেতু আনন্দ, সে-সময়ে ভিক্ষুর কোনো কোনো প্রসাদযোগ্য নিমিত্তে (বা বিষয়ে) চিত্তকে উপস্থাপিত করা উচিত। প্রসাদযোগ্য নিমিত্তে চিত্তকে উপস্থাপিত করার সময় তার (অভিনিবিষ্টকারীর) পরমানন্দ উৎপন্ন হয়। পরমানন্দিত ব্যক্তির প্রীতি উৎপন্ন হয়। প্রীতমনার কায় প্রশান্ত হয়। প্রশান্তকায়ার সুখ অনুভূত হয়। সুখিত ব্যক্তির চিত্ত সমাধিস্থহয়। তখন সে এরূপেই বিবেচনা করে : ‘যে কারণে আমি চিত্তকে উপস্থাপিত করেছিলাম, তা আমার লাভ হয়েছে।’ এখন আমি সেই প্রসাদনীয় বিষয় অপসারণ করতে যাচ্ছি। সে তা অপসারণ করে এবং সেই বিষয়ে আর চিন্তা ও বিচার করে না। তারপর ‘আমি অবিতর্ক ও অবিচারাতীত হয়ে আধ্যাত্মিকরূপে স্মৃতিমান ও সুখী’ বলে সে নিজেকে সম্যকরূপে জানতে পারে। এরূপেই মনোনিবেশ বা প্রণিধানযোগে ভাবনা (অনুশীলন) হয়।</p>
<p>আনন্দ, প্রণিধানযোগে ভাবনা কীরূপ? আনন্দ, ভিক্ষু নিজ চিত্তকে বাহ্যিক বিষয়ে অপ্রণিধানের মাধ্যমে প্রকৃষ্টরূপে জানে যে, ‘বাহ্যিক বিষয়ে আমার চিত্ত অপ্রণিহিত (আকাঙ্ক্ষারহিত)।’ তারপর সে প্রকৃষ্টরূপে জানতে পারে যে, ‘আমার চিত্ত পূর্বে ও পরে ‘অসংক্ষিপ্ত, বিমুক্ত ও অপ্রণিহিত।’ অতঃপর সে আরও সম্যকরূপে জানতে পারে-‘আমি বীর্যবান, সম্প্রজ্ঞানী, স্মৃতিমান ও সুখী হয়ে কায়ে কায়ানুদর্শী হয়ে অবস্থান করছি’। অনুরূপভাবে ‘আমি বীর্যবান, সম্প্রজ্ঞানী, স্মৃতিমান ও সুখী হয়ে বেদনায় বেদনানুদর্শী, চিত্তে চিত্তানুদর্শী ও ধর্মে ধর্মানুদর্শী হয়ে অবস্থান করছি’ বলেও সম্যকরূপে জানতে পারে। এরূপেই অপ্রণিধানযোগে ভাবনা হয়।</p>
<p>আনন্দ, এই প্রণিধানযোগে ভাবনা ও অপ্রণিধানযোগে ভাবনা মৎ কর্তৃক দেশিত হলো। আনন্দ, শ্রাবকগণের হিতের জন্য ও অনুকম্পাপূর্বক শাস্তাগণের দ্বারা যা করণীয়, তা আমার দ্বারা তোমাদের প্রতি সম্পাদিত হয়েছে। এই বৃক্ষমূল ও শূন্যাগারাদি আছে! ধ্যান কর, প্রমত্ত হয়ো না, পরবর্তীতে অনুশোচনাকারী হয়ো না। ইহাই তোমাদের প্রতি আমাদের অনুশাসন।”</p>
<p>ভগবান এরূপ বললে আয়ুষ্মান আনন্দ প্রসন্ন মনে ভগবানের ভাষণ অনুমোদন করলেন। দশম সূত্র।</p>
<p class='end'>আম্রপালি বর্গ প্রথম সমাপ্ত।</p>
<p class='uddana-intro'>তস্সুদ্দানং/সূত্রসূচি</p>
<p class='uddana'>আম্রপালি, স্মৃতি, ভিক্ষু, শালা, কুশলরাশি;<br>
বাজপাখি, মর্কট, পাচক, রোগী, ভিক্ষুণীশালা॥</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
