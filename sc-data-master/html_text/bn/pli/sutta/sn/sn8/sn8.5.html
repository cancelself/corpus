<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn8.5' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>বঙ্গীস-সংযুক্ত</li>
</ul>
<h1 class='sutta'>৮.৫. সুভাষিত সূত্র</h1>
</header>
<p>শ্রাবস্তী নিদান। তথায় ভগবান ভিক্ষুগণকে ‘হে ভিক্ষুগণ’ বলে আহ্বান করলেন। ‘ভন্তে’ বলে সেই ভিক্ষুগণও ভগবানকে প্রত্যুত্তর দিলেন। ভগবান বললেন :</p>
<p>‘হে ভিক্ষুগণ, চার অঙ্গে সমন্বিত বাক্য সুভাষিত হয়, দুর্ভাষিত নয়; অনবদ্য এবং বিজ্ঞগণের প্রশংসিত হয়। কোন চারটি অঙ্গে? এক্ষেত্রে ভিক্ষুগণ, ভিক্ষু সুবাক্যই ভাষণ করে, দুর্বাক্য নয়; ধর্মই ভাষণ করে অধর্ম নয়; প্রিয়বাক্যই বলে, অপ্রিয়বাক্য নয়; সত্যই বলে মিথ্যা নয়। এই চার অঙ্গে সমন্বিত বাক্যই সুভাষিত হয়, দুর্ভাষিত নয়; অনবদ্য ও বিজ্ঞগণের প্রশংসিত হয়।’ ভগবান এরূপ বললেন, এরূপ বলে সুগত শাস্তা আবার (গাথায়) বললেন :</p>
<p>‘ধার্মিক ব্যক্তিগণ সুভাষিতকেই উত্তম বাক্য বলে থাকেন। দ্বিতীয়ত ধর্মকথাই বলা উচিত, অধর্মকথা নয়। তৃতীয়ত প্রিয়বাক্যই বলা উচিত অপ্রিয় নয়। চতুর্থত সত্যই বলা উচিত, অসত্য নয়।’</p>
<p>অনন্তর আয়ুষ্মান বঙ্গীস আসন হতে উঠে উত্তরীয় একাংশ করে ভগবানকে করজোড়ে প্রণাম করে বললেন, ‘হে ভগবান, আমার প্রতিভাত হচ্ছে; হে সুগত, আমার প্রতিভাত হচ্ছে।’ ভগবান বললেন, ‘তোমার প্রতিভাত হোক বঙ্গীস।’তখন আয়ুষ্মান বঙ্গীস ভগবানের সামনেই উপযুক্ত গাথার মাধ্যমে ভগবানকে প্রশংসা করলেন :</p>
<p>‘সেই বাক্যই বলা উচিত, যা নিজেকে অনুতপ্ত করে না, অপরকে কষ্ট দেয় না। সেই বাক্যই সুভাষিত।’</p>
<p>‘যে বাক্য নন্দিত, পাপ আনয়ন করে না এবং অপরের নিকট প্রিয়ভাবে বলা হয়, সেই প্রিয়বাক্যই বলা উচিত।’</p>
<p>‘সত্য অবশ্যই অমৃত বচন, এটি চিরন্তন ধর্ম। সাধুগণ সত্য, অর্থ এবং ধর্মে প্রতিষ্ঠিত বলা হয়।’</p>
<p>‘বুদ্ধ যে ক্ষেম বা মঙ্গল বাক্য নির্বাণপ্রাপ্তির জন্য দুঃখের অন্তসাধনের জন্য বলে থাকেন, তা অবশ্যই সর্বোত্তম বাক্য।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
