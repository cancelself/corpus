<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn8.2' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>বঙ্গীস-সংযুক্ত</li>
</ul>
<h1 class='sutta'>৮.২. অরতি সূত্র</h1>
</header>
<p>একসময় আয়ুষ্মান বঙ্গীস আলবিতে অগ্‌গালব চৈত্যে তাঁর উপাধ্যায় নিগ্রোধকপ্পের সাথে অবস্থান করছেন। নিগ্রোধকপ্প পূর্বাহ্ণে আহারের পর কক্ষে প্রবেশ করে বের হতেন সন্ধ্যায় অথবা তার পরের দিন। তখন আয়ুষ্মান বঙ্গীসের অনভিরতি উৎপন্ন হলো। কামনা তাঁর চিত্তকে অভিভূত করল। অতঃপর তাঁর এরূপ চিন্তা উৎপন্ন হলো : ‘আমার যে অনভিরতি উৎপন্ন হয়েছে, যে কামনা আমার চিত্তকে অভিভূত করেছে, তা আমার জন্য অবশ্যই অহিতকর, হিতকর নয়, দুর্লাভ, সুলাভ নয়। আমার এই অনভিরতি দূর করে অভিরতি উৎপন্ন করাবে এমন কাউকে লাভ করব, তার সুযোগ কোথায়? সুতরাং আমি নিজেই নিজের অনভিরতি দূর করে অভিরতি উৎপন্ন করার চেষ্টা করব।’ অতঃপর তিনি নিজেই নিজের অনভিরতি দূর করে অভিরতি উৎপন্ন করার জন্য এই গাথাগুলো বললেন :</p>
<p>‘অরতি বা ধর্মানুরাগহীনতা, রতি বা কামানুরাগ এবং সব বৈষয়িক চিন্তা পরিত্যাগ কর। রাগ-দ্বেষাদিতে কোনোভাবেই আসক্ত হয়ো না। তিনিই ভিক্ষু, যিনি ক্লেশহীন, অনাসক্ত।’</p>
<p>‘এই পৃথিবীতে, আকাশে যে সমস্ত রূপ এবং জাগতিক বস্তু বিদ্যমান, তা সবই অনিত্য, পরিজীর্ণ হয়। সাধারণ জনেরা উপধিগুলোতে, দৃষ্টে, শ্রুতে, গন্ধে, রসে, স্পর্শে আসক্ত হয়। যিনি এসব পরিত্যাগ করে তৃষ্ণাহীন হন, এবং এসবে লিপ্ত হন না , তাকেই মুনি বলা হয়।’</p>
<p>‘রূপাদি ছয় আলম্বন নিশ্রিত বিবিধ অধর্ম চিন্তায় সাধারণ জনগণ নিবিষ্ট বা মগ্ন। যিনি কোথাও আসক্ত এবং দুর্ভাষী নন, তিনিই ভিক্ষু।’</p>
<p>‘প্রাজ্ঞ, চিরসমাহিত, অকুহক, বিজ্ঞ, অনাসক্ত মুনি শান্তপদ নির্বাণ অধিগত করেছেন এবং স্কন্ধ পরিনির্বাণের কাল প্রতীক্ষাকরছেন।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
