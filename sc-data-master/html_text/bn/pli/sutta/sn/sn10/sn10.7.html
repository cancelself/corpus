<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn10.7' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>যক্ষ-সংযুক্ত</li>
</ul>
<h1 class='sutta'>১০.৭. পুনর্বসু সূত্র</h1>
</header>
<p>একসময় ভগবান শ্রাবস্তীর জেতবনে অনাথপিণ্ডিকের নির্মিত জেতবন বিহারে অবস্থান করছিলেন। সেসময় ভগবান ভিক্ষুগণকে নির্বাণ-সম্পর্কিত ধর্মকথায় উপদেশ দিচ্ছিলেন, প্রণোদিত করছিলেন, উৎসাহিত করছিলেন, আনন্দিত করছিলেন। সেই ভিক্ষুগণও মনোযোগ-সহকারে, তন্ময় হয়ে, একাগ্রচিত্তে, উৎকর্ণ হয়ে ধর্মশ্রবণ করছিলেন। তখন পুনর্বসু মাতা যক্ষিণী এভাবে তার পুত্রকে সন্তুষ্ট করতে লাগলেন :</p>
<p>‘হে উত্তরা, হে পুনর্বসু যতক্ষণ আমি বুদ্ধশ্রেষ্ঠ শাস্তার ধর্মকথা শুনব ততক্ষণ তোমরা নীরব থেকো।’</p>
<p>‘সমস্ত গ্রন্থি' মোচনকারী নির্বাণের কথা ভগবান বলেছেন। এই ধর্মের প্রতি আমার অনুরাগ সীমাহীন।’</p>
<p>‘জগতে স্বীয় পতি, স্বীয় পুত্র প্রিয় হয়। আমার কাছে তার থেকে প্রিয়তর হচ্ছে এই ধর্মসন্ধান।’</p>
<p>‘সদ্ধর্ম শ্রবণে প্রাণীগণকে দুঃখ থেকে মুক্ত করে। প্রিয় পতি বা পুত্র তা পারে না।’</p>
<p>‘দুঃখগ্রস্ত, জরামরণ সংযুক্ত জগতে জরামৃত্যু হতে মুক্তির জন্য বুদ্ধ যে ধর্ম উপলব্ধি করেছেন, তা শুনতে ইচ্ছা করি। তাই পুনর্বসু, নীরব হও।’</p>
<p>পুনর্বসু বলল, ‘মা আমি কথা বলব না, উত্তরাও নীরবে আছে। তুমি ধর্মশ্রবণ করো, সদ্ধর্মশ্রবণ সুখকর। সদ্ধর্ম না জানার কারণে আমরা দুঃখে অবস্থান করছি।’</p>
<p>‘অজ্ঞানাচ্ছন্ন দেবমনুষ্যগণের উদ্দেশ্যে প্রভাকর, চক্ষুষ্মান, অন্তিম দেহধারী এ বুদ্ধ ধর্মদেশনা করছেন।’</p>
<p>‘সাধু, আমার গর্ভজাত পুত্র পণ্ডিত, আমার পুত্র বুদ্ধশ্রেষ্ঠের শুদ্ধ ধর্ম ভালোবাসে।’</p>
<p>‘হে পুনর্বসু, সুখী হও। উত্তরাও শোনো, আজ আমি সমুদ্গত হয়েছি, চার আর্যসত্য আমার সাক্ষাৎ হয়েছে।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
