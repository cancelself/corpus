<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn10.12' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>যক্ষ-সংযুক্ত</li>
</ul>
<h1 class='sutta'>১০.১২. আলবক সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান আলবিতে আলবক যক্ষের ভবনে অবস্থান করছিলেন। তখন আলবক যক্ষ উপস্থিত হয়ে ভগবানকে এরূপ বলল, ‘হে শ্রমণ, বের হও।’ ‘সাধু, আবুসো’ বলে ভগবান বের হলেন। ‘শ্রমণ, প্রবেশ কর।’ ‘সাধু, আবুসো’ বলে ভগবান প্রবেশ করলেন। দ্বিতীয়বারেও আলবক যক্ষ ভগবানকে এরূপ বলল, ‘শ্রমণ, বের হও।’ ‘সাধু, আবুসো’ বলে ভগবান বের হলেন। ‘শ্রমণ, প্রবেশ কর।’ ‘সাধু, আবুসো’ বলে ভগবান প্রবেশ করলেন। তৃতীয়বারেও আলবক যক্ষ ভগবানকে এরূপ বলল, ‘শ্রমণ, বের হও।’ ‘সাধু, আবুসো’ বলে ভগবান বের হলেন। ‘শ্রমণ, প্রবেশ কর।’ ‘সাধু, আবুসো’ বলে ভগবান প্রবেশ করলেন। চতুর্থবারেও আলবক যক্ষ ভগবানকে বলল, ‘শ্রমণ, বের হও।’ (তখন ভগবান বললেন) ‘আবুসো, আমি বের হবো না, তোমার যা করণীয় তা-ই করো।’(আলবক যক্ষ বলল) ‘হে শ্রমণ, আমি তোমাকে প্রশ্ন জিজ্ঞেস করব, যদি উত্তর দিতে না পার তাহলে তোমার চিত্তকে ক্ষিপ্ত করব, অথবা হৃদয় ছিন্ন-ভিন্ন করব, নতুবা দুই পা ধরে তোমাকে গঙ্গার অপর পারে ছুঁড়ে ফেলব।’ (ভগবান বললেন) ‘আবুসো, দেব-মার-ব্রহ্মলোকসহ জগতে শ্রমণ-ব্রাহ্মণ, দেব-মানবের মধ্যে এমন কাউকেও দেখি না, যে আমার চিত্তকে ক্ষিপ্ত করতে পারে, হৃদয় ছিন্ন-ভিন্ন করতে পারে, কিংবা দুই পা ধরে গঙ্গার অপর পারে ছুঁড়ে ফেলতে পারে; তবুও আবুসো, তোমার যা ইচ্ছে জিজ্ঞেস করতে পার।’</p>
<p>(যক্ষ আলবক গাথার মাধ্যমে ভগবানকে জিজ্ঞেস করল :)</p>
<p>‘এই জগতে পুরুষের শ্রেষ্ঠ ধন কী? উত্তমরূপে কী আচরণ করলে সুখ পাওয়া যায়? রসের মধ্যে সবচেয়ে সুস্বাদু রস কী? কিভাবে জীবন-যাপন করলে শ্রেষ্ঠ জীবন বলা হয়?’</p>
<p>ভগবান বললেন, ‘এই জগতে শ্রদ্ধা পুরুষের শ্রেষ্ঠ ধন। উত্তমরূপে ধর্ম আচরণ করলে সুখ পাওয়া যায়। রসের মধ্যে সবচেয়ে সুস্বাদু রস হচ্ছে সত্য। প্রজ্ঞাসম্পন্ন হয়ে জীবন-যাপন করলে শ্রেষ্ঠ জীবন বলা হয়।’</p>
<p>যক্ষ বলল, ‘কিভাবে স্রোত পার হয়? কিভাবে সাগর পার হয়? কিভাবে দুঃখকে অতিক্রম করা যায়? কিরূপে পরিশুদ্ধ হওয়া যায়?’</p>
<p>ভগবান বললেন, ‘শ্রদ্ধার মাধ্যমে স্রোত পার হয়। অপ্রমাদের দ্বারা সাগর পার হয়। বীর্য দ্বারা দুঃখকে অতিক্রম করা যায়। প্রজ্ঞার মাধ্যমে পরিশুদ্ধ হওয়া যায়।’</p>
<p>যক্ষ বলল, ‘কিরূপে প্রজ্ঞা লাভ হয়? কিরূপে ধন লাভ হয়? কিরূপে কীর্তি লাভ হয়? কিরূপে মিত্রগণ আবদ্ধ হন? ইহলোক এবং পরলোকে কিভাবে শোকগ্রস্ত হতে হয় না?’</p>
<p>ভগবান বললেন, ‘অপ্রমত্ত বিচক্ষণ ব্যক্তি অর্হৎগণের ধর্মে বিশ্বাসী হয়ে, ধর্ম শ্রবণেচ্ছু হয়ে নির্বাণ লাভের জন্য প্রজ্ঞা লাভ করেন। যথার্থকারী, উৎসাহী, বীর্যবান ব্যক্তির ধন লাভ হয়। সত্যবাক্যের দ্বারা কীর্তি লাভ হয়। দানশীল ব্যক্তির প্রতি মিত্রগণ আবদ্ধ হন।’</p>
<p>‘যে শ্রদ্ধাসম্পন্ন গৃহস্থের সত্য, দম, ধৃতি, ত্যাগ-এ চার ধর্ম আছে, সে ইহলোক ও পরলোকে শোকগ্রস্ত হয় না। যদি সত্য, দম, ত্যাগ, ক্ষান্তির চেয়েও অধিক কিছু থাকে, তবে অপরাপর শ্রমণ-ব্রাহ্মণকে জিজ্ঞেস করতে পার।’</p>
<p>যক্ষ বলল, ‘এখন অন্য শ্রমণ-ব্রাহ্মণকে কিভাবে জিজ্ঞেস করি, কারণ পারত্রিক অর্থ বা কল্যাণ কী তা যে আজ আমি জানতে পেরেছি। বুদ্ধ আমার মঙ্গলের জন্য আলবিতে অবস্থান করতে এসেছেন। যেখানে (দান) দিলে মহাফল হয় তা আমি আজ জানতে পেরেছি। আমি সম্বুদ্ধকে এবং ধর্মের সুধর্মতাকে প্রণাম করার জন্য গ্রামে গ্রামে নগরে নগরে বিচরণ করব।’</p>
<p class='end'>যক্ষ-সংযুক্ত সমাপ্ত।</p>
<p class='uddana-intro'>স্মারক-গাথা :</p>
<p class='uddana'>ইন্দক, সক্কনাম, সূচিলোম, মণিভদ্র এবং সানু,<br>
প্রিয়ঙ্কর, পুনর্বসু, সুদত্ত, দুই সুক্কা, চীরা, আলবি দ্বাদশ।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
