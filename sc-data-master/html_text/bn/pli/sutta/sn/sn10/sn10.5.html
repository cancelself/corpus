<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn10.5' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>যক্ষ-সংযুক্ত</li>
</ul>
<h1 class='sutta'>১০.৫. সানু সূত্র</h1>
</header>
<p>একসময় ভগবান শ্রাবস্তীর জেতবনে অনাথপিণ্ডিকের আরামে অবস্থান করছিলেন। তখন জনৈক উপাসিকার সানু নামক পুত্র যক্ষগৃহীত হয়। তাই সেই উপাসিকা বিলাপ করতে করতে সেই মুহূর্তে এই গাথাগুলো ভাষণ করলেন :</p>
<p>‘চতুদশী, পঞ্চদশী, পক্ষের অষ্টমী তিথি এবং প্রাতিহার্য পক্ষে যাঁরা অষ্টাঙ্গ-সমন্বিত উপোসথ পালন করেন এবং ব্রহ্মচর্য আচরণ করেন, তাঁদের সঙ্গে যক্ষগণ ক্রীড়া করেন না, অর্হৎগণের নিকট শুনেছি। কিন্তু আজ আমি দেখছি যক্ষগণ সানুর সঙ্গে ক্রীড়া করছে।’</p>
<p>যক্ষ বলল, ‘চতুদশী, পঞ্চদশী, পক্ষের অষ্টমী তিথি এবং প্রাতিহার্য পক্ষে যাঁরা অষ্টাঙ্গ-সমন্বিত উপোসথ পালন করেন এবং ব্রহ্মচর্য আচরণ করেন, তাঁদের সঙ্গে যক্ষগণ ক্রীড়া করেন না, এ কথা তুমি অর্হৎগণের নিকট ঠিক শুনেছ। সানুকে প্রবুদ্ধ অবস্থায় ছেড়ে দিচ্ছি, তবে যক্ষগণের এই বচন-গোপনে অথবা প্রকাশ্যে পাপকর্ম করো না। যদি তুমি পাপকর্ম কর, তাহলে উড়ে পালালেও দুঃখ থেকে তোমার মুক্তি নেই।’</p>
<p>সানু বলল, ‘মা, মৃতের জন্য সত্ত্বগণ ক্রন্দন করে, কারণ তাকে জীবিত দেখে না। কিন্তু মা, আমাকে জীবন্ত দেখেও আমার জন্য কাঁদছ কেন?’</p>
<p>উপাসিকা বলল, ‘পুত্র মৃতের জন্যই লোক ক্রন্দন করে, কারণ তাকে জীবিত দেখতে পায় না, কিন্তু যে কাম্য বিষয় ত্যাগ করে পুনরায় তা গ্রহণ করে, তার জন্যও রোদন করা হয়, কারণ সে জীবিত থেকেও মৃত।’</p>
<p>‘বৎস, তপ্ত অঙ্গার হতে উঠে এসে আবার তাতে পড়তে চাও। নরক হতে উদ্ধার পেয়ে আবার নরকে পড়তে চাও। কুশলকর্মে আত্মনিয়োগ কর, কারও ওপর ক্রোধান্বিত হয়ো না। জ্বলন্ত অগ্নি থেকে বের করা দ্রব্য আবার কেন দগ্ধ করতে চাও?’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
