<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn10.8' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>যক্ষ-সংযুক্ত</li>
</ul>
<h1 class='sutta'>১০.৮. সুদত্ত সূত্র</h1>
</header>
<p>একসময় ভগবান রাজগৃহে শীতবনে অবস্থান করছিলেন। সেই সময় অনাথপিণ্ডিক গৃহপতি রাজগৃহে পৌঁছলেন কোনো কার্য উপলক্ষে। তিনি শুনলেন যে ‘জগতে বুদ্ধ উৎপন্ন হয়েছেন।’ তখনই তিনি বুদ্ধদর্শনে যেতে চাইলেন। আবার তার মনে হলো : ‘আজ আর ভগবানকে দর্শন করার সময় নেই, আগামীকাল দানীয় সামগ্রী দিয়ে ভগবানের দর্শনে যাব’ এই ভেবে বুদ্ধানুগত স্মৃতি নিয়ে ঘুমিয়ে পড়লেন। তিনি রাত্রিতে ‘প্রভাত হয়েছে’ এই ধারণায় তিনবার জাগলেন। তারপর তিনি শ্মশানদ্বারে উপস্থিত হলেন। অপদেবতারা দ্বার খুলে দিল। অতঃপর গৃহপতি অনাথপিণ্ডিক যখন নগর থেকে বের হলেন, তখন আলো অন্তর্হিত হলো, অন্ধকার প্রাদুর্ভূত হলো। তার মনে ভয়, ত্রাস লোমহর্ষণ উৎপন্ন হলো। তিনি ফিরে আসতে চাইলেন। তখন যক্ষ সিবক অদৃশ্য হয়ে তাকে শোনালেন :</p>
<p>‘শত হাতি, শত ঘোড়া, শত অশ্বতরী রথ, মণি-মুক্তা দ্বারা শত সহস্র নারীও আপনার এক পদক্ষেপের ষোলো ভাগের এক ভাগের চেয়েও মূল্যবান নয়। হে গৃহপতি, এগিয়ে যান, গৃহপতি, আপনি এগিয়ে যান, এগিয়ে যাওয়ায় আপনার জন্য শ্রেয়, ফিরে আসা নয়।’</p>
<p>তখন গৃহপতি অনাথপিণ্ডিকের সামনের অন্ধকার দূর হলো, আলো দেখা দিল। যতো ভয়, ত্রাস, লোমহর্ষণ ছিল, তা চলে গেল। দ্বিতীয়বারেও গৃহপতি অনাথপিণ্ডিকের আলো অন্তর্হিত হলো, অন্ধকার প্রাদুর্ভূত হলো। তার মনে ভয়, ত্রাস লোমহর্ষণ উৎপন্ন হলো। আবারও তিনি ফিরে আসতে চাইলেন। দ্বিতীয়বারেও যক্ষ সিবক অদৃশ্য হয়ে তাকে শোনালেন :</p>
<p>‘শত হাতি, শত ঘোড়া, শত অশ্বতরী রথ, মণি-মুক্তা দ্বারা শত সহস্র নারীও আপনার এক পদক্ষেপের ষোলো ভাগের এক ভাগের চেয়েও মূল্যবান নয়। হে গৃহপতি, এগিয়ে যান, গৃহপতি, আপনি এগিয়ে যান, এগিয়ে যাওয়ায় আপনার জন্য শ্রেয়, ফিরে আসা নয়।’</p>
<p>অনন্তর গৃহপতি অনাথপিণ্ডিকের সামনের অন্ধকার দূর হলো, আলো দেখা দিল। যতো ভয়, ত্রাস, লোমহর্ষণ ছিল, তা চলে গেল। তৃতীয়বারেও গৃহপতি অনাথপিণ্ডিকেও আলো অন্তর্হিত হলো, অন্ধকার প্রাদুর্ভূত হলো। তার মনে ভয়, ত্রাস লোমহর্ষণ উৎপন্ন হলো। আবারও তিনি ফিরে আসতে চাইলেন। তৃতীয়বারেও যক্ষ সিবক অদৃশ্য হয়ে তাকে শোনালেন :</p>
<p>‘শত হাতি, শত ঘোড়া, শত অশ্বতরী রথ, মণি-মুক্তা দ্বারা শত সহস্র নারীও আপনার এক পদক্ষেপের ষোলো ভাগের এক ভাগের চেয়েও মূল্যবান নয়। হে গৃহপতি, এগিয়ে যান, গৃহপতি, আপনি এগিয়ে যান, এগিয়ে যাওয়ায় আপনার জন্য শ্রেয়, ফিরে আসা নয়।’</p>
<p>অনন্তর গৃহপতি অনাথপিণ্ডিকের সামনের অন্ধকার দূর হলো, আলো দেখা দিল। যতো ভয়, ত্রাস, লোমহর্ষণ ছিল, তা চলে গেল। তারপর গৃহপতি অনাথপিণ্ডিক সীতবনে পৌঁছলেন।</p>
<p>তখন ভগবান প্রত্যুষে গাত্রোত্থান করে উন্মুক্ত স্থানেচঙ্ক্রমণ করছিলেন। তিনি দূর থেকে অনাথপিণ্ডিককে আসতে দেখে চঙ্ক্রমণ বন্ধ করে প্রজ্ঞাপ্ত আসনে বসলেন। উপবিষ্ট ভগবান গৃহপতি অনাথপিণ্ডিককে এরূপ বললেন, ‘সুদত্ত, এসো।’ তারপর গৃহপতি অনাথপিণ্ডিক ‘ভগবান আমাকে নাম ধরে সম্বোধন করছেন’ এই ভেবে খুশি মনে উদগ্র হয়ে তখনই ভগবানকে পায়ে কপাল ঠেকিয়ে বন্দনাপূর্বক এরূপ বললেন, ‘ভন্তে, আপনি সুখে শয়ন করেছেন কি?’</p>
<p>ভগবান বললেন, ‘যিনি কামনায় লিপ্ত নন, শান্ত, এবং উপধিহীন, সে পরিনিবৃত ব্রাহ্মণ সব সময় সুখে থাকেন।’</p>
<p>‘সব আসক্তি ছিন্ন করে, হৃদয়ের দুঃখ ত্যাগ করে চিত্তের শান্তিপ্রাপ্ত উপশান্ত ব্যক্তি সুখে থাকেন।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
