<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn35.63' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>ষড়ায়তন-সংযুক্তষড়ায়তন-সংযুক্ত</li>
<li class='vagga'>মিগজাল বর্গ</li>
</ul>
<h1 class='sutta'>৩৫.৬৩. প্রথম মিগজাল সূত্র</h1>
</header>
<p><span class='evam'>আমি এরূপ শুনেছি।</span> এক সময় ভগবান শ্রাবস্তীতে অবস্থান করছিলেন, জেতবনে অনাথপিণ্ডিকের বিহারে। তখন আয়ুষ্মান মিগজাল যেখানে ভগবান সেখানে উপস্থিত হয়ে ভগবানকে অভিবাদন করে একপাশে উপবেশন করলেন। একপাশে উপবিষ্ট আয়ুষ্মান মিগজাল ভগবানকে এরূপ বললেন, “ভন্তে, একাচারী, একাচারী (একা অবস্থানকারী) কথিত হয়। ভন্তে, কী প্রকারে একাচারী হয়, আর কিরূপেই বা সদ্বিতীয় বিহারী (সহাবস্থানকারী) হয়?”</p>
<p>“হে মিগজাল, চক্ষু-বিজ্ঞেয় রূপ আছে তা ইষ্ট (আনন্দদায়ক), কান্ত (মুগ্ধকর), মনোজ্ঞ (মনোরম), প্রিয়রূপ, কামসংযুক্ত ও রঞ্জনীয় (রমণীয়)। যদি ভিক্ষু তাতে আনন্দ লাভ করেন, উল্লাস প্রকাশ করেন এবং নিবিষ্ট (অনুরক্ত) হয়ে থাকেন, সেই আনন্দ, উল্লাস ও অনুরক্তি হতে নন্দি (অভিলাষ) উৎপন্ন হয়। নন্দি বিদ্যমান থাকলে কামরাগ উৎপন্ন হয়; কামরাগ থাকলে বন্ধন সৃষ্টি হয়। হে মিগজাল, নন্দি সংযোজন সংযুক্ত ভিক্ষুকেই সহাবস্থানকারী বলা হয়। শ্রোত্র-বিজ্ঞেয় শব্দ, ঘ্রাণ-বিজ্ঞেয় গন্ধ, জিহ্বা-বিজ্ঞেয় রস, কায়-বিজ্ঞেয় স্প্রষ্টব্য ও মনো-বিজ্ঞেয় ধর্ম সম্বন্ধেও এইরূপ।</p>
<p>হে মিগজাল, যদিও বা এরূপে অবস্থানকারী ভিক্ষু দূর অরণ্যে, নির্জন বনপ্রান্তে বাস করে, যেখানে শব্দ নেই, নির্ঘোষ নেই, যেখানে বিজন-বাত প্রবাহিত, যে স্থান মনুষ্যসমাগম রহিত, যা ধ্যানানুশীলনের পক্ষে উপযুক্ত; তথাপি তাকে সহাবস্থানকারী বলা হয়। তার কারণ কী? তৃষ্ণাই তার সহচর, যা তার মধ্যে অপরিত্যক্ত। সেজন্য তাকে সহাবস্থানকারী বলা হয়।”</p>
<p>“হে মিগজাল, চক্ষু-বিজ্ঞেয় রূপ আছে তা ইষ্ট, কান্ত, মনোজ্ঞ, প্রিয়রূপ, কামসংযুক্ত ও রমণীয়। যদি ভিক্ষু তাতে আনন্দ লাভ না করেন, উল্লাস প্রকাশ না করেন এবং তাতে অনুরক্ত হয়ে না থাকেন, তজ্জন্য তার নন্দিরাগ নিরুদ্ধ হয়। নন্দি না থাকলে কামরাগ হয় না; কামরাগ না থাকলে বন্ধন সৃষ্টি হয় না। হে মিগজাল, নন্দি সংযোজন বিসংযুক্ত ভিক্ষুকেই একাচারী বলা হয়। শ্রোত্র-বিজ্ঞেয় শব্দ, ঘ্রাণ-বিজ্ঞেয় গন্ধ, জিহ্বা-বিজ্ঞেয় রস, কায়-বিজ্ঞেয় স্পর্শ ও মনো-বিজ্ঞেয় ধর্ম সম্বন্ধেও এইরূপ।</p>
<p>হে মিগজাল, যদিও বা এরূপে অবস্থানকারী ভিক্ষু গ্রাম মধ্যে বাস করেন, যা ভিক্ষু-ভিক্ষুণী, উপাসক-উপাসিকা, রাজা-রাজমহামাত্য, তীর্থিয়-তীর্থিয়শ্রাবক দ্বারা পরিপূর্ণ; তথাপি তাকে একাচারী বলা হয়। এর কারণ কী? তৃষ্ণাই তার দ্বিতীয় সহচর; যা তার মধ্যে পরিত্যক্ত। সেজন্য তাকে একাচারী বলা হয়।”</p>
<p class='endsutta'>প্রথম সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
