<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn35.97' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>ষড়ায়তন-সংযুক্তষড়ায়তন-সংযুক্ত</li>
<li class='vagga'>ষড় (ছয়) বর্গ</li>
</ul>
<h1 class='sutta'>৩৫.৯৭. প্রমাদবিহারী সূত্র</h1>
</header>
<p>“হে ভিক্ষুগণ, তোমাদেরকে প্রমাদবিহারী ও অপ্রমাদবিহারী সম্পর্কে দেশনা করব। তা শ্রবণ কর। হে ভিক্ষুগণ, কিরূপে প্রমাদবিহারী হয়?”</p>
<p>“হে ভিক্ষুগণ, চক্ষু-ইন্দ্রিয় অসংযত বিহারীর (অবস্থানকারীর) চিত্ত কলুষিত হয়। চক্ষু-বিজ্ঞেয় রূপে সেই কলুষিত চিত্তে প্রামোদ্য (পরমানন্দ) উৎপন্ন হয় না। পরমানন্দ না হলে প্রীতি হয় না। প্রীতি না থাকলে প্রশান্তি হয় না। প্রশান্তি না থাকলে দুঃখ উৎপন্ন হয়। দুঃখীর চিত্ত সমাহিত (একাগ্র) হয় না। অসমাহিত চিত্তে ধর্ম দর্শন হয় না। ধর্ম অদর্শনকারী প্রমাদবিহারী বলে বিবেচিত হয়।” শ্রোত্র-ইন্দ্রিয়, ঘ্রাণ-ইন্দ্রিয়, জিহ্বা-ইন্দ্রিয়, কায়-ইন্দ্রিয় ও মন-ইন্দ্রিয় সম্পর্কেও এইরূপ। “হে ভিক্ষুগণ, এরূপে প্রমাদবিহারী হয়।”</p>
<p>“হে ভিক্ষুগণ, কিরূপে অপ্রমাদবিহারী হয়? হে ভিক্ষুগণ, চক্ষু-ইন্দ্রিয় সংযত বিহারীর (অবস্থানকারীর) চিত্ত কলুষিত হয় না, চক্ষু-বিজ্ঞেয় রূপে সেই কলুষহীন চিত্তে পরমানন্দ (প্রামোদ্য) উৎপন্ন হয়। প্রমুদিতের প্রীতি উৎপন্ন হয়, প্রীতি-প্রফুল্লিতের দেহ প্রশান্ত হয়, তিনি প্রশান্ত দেহে সুখ অনুভব করেন এবং সুখী দেহীর চিত্ত সমাহিত হয়। সমাহিত চিত্তে ধর্ম উৎপন্ন হয়। ধর্ম দর্শনকারী অপ্রমাদবিহারী বলে বিবেচিত হয়।” শ্রোত্র-ইন্দ্রিয়, ঘ্রাণ-ইন্দ্রিয়, জিহ্বা-ইন্দ্রিয়, কায়-ইন্দ্রিয় ও মন-ইন্দ্রিয় সম্পর্কেও এইরূপ। “হে ভিক্ষুগণ, এরূপেই অপ্রমাদবিহারী হয়।”</p>
<p class='endsutta'>চতুর্থ সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
