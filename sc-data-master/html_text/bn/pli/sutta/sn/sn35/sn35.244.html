<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn35.244' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>ষড়ায়তন-সংযুক্তষড়ায়তন-সংযুক্ত</li>
<li class='vagga'>আশীবিষ (সর্প) বর্গ</li>
</ul>
<h1 class='sutta'>৩৫.২৪৪. দুঃখধর্ম সূত্র</h1>
</header>
<p>“হে ভিক্ষুগণ, যখন হতে ভিক্ষু সর্বদুঃখ-ধর্মের (স্বভাবের) উদয়-বিলয় যথাযথভাবে সম্যক জ্ঞানে জানেন (তখন) তার নিকট কামসমূহ সেভাবে দৃষ্ট হয়, যেভাবে কামসমূহ দৃষ্ট হলে, কামের প্রতি যে কামচ্ছন্দ, কামস্নেহ, কামমূর্ছনা, কামযন্ত্রণা তা চিত্ত অধিকার করে স্থিত হয় না। সেরূপেই তার আচরণ-বিচরণ কার্যে পরিণত (পরিচিত) হয়, যেরূপ আচরণ-বিচরণরতের অভিধ্যা-দৌর্মনস্য পাপা-অকুশল-ধর্মসমূহ চিত্ত অধিকার করে স্থিত হয় না।”</p>
<p>“হে ভিক্ষুগণ, কিভাবে ভিক্ষু সর্বদুঃখ-ধর্মের উদয়-বিলয় যথাযথভাবে সম্যক জ্ঞানে জানেন? ইহা রূপ, ইহা রূপের উদয়, ইহা রূপের বিলয়; ইহা বেদনা, ইহা বেদনার উদয়, ইহা বেদনার বিলয়; ইহা সংজ্ঞা, ইহা সংজ্ঞার উদয়, ইহা সংজ্ঞার বিলয়; ইহা সংস্কার, ইহা সংস্কারের উদয়, ইহা সংস্কারের বিলয়; ইহা বিজ্ঞান, ইহা বিজ্ঞানের উদয়, ইহা বিজ্ঞানের বিলয়। এভাবেই হে ভিক্ষুগণ, ভিক্ষু সর্বদুঃখ ধর্মের উদয়-বিলয় যথাযথভাবে সম্যক জ্ঞানে জানেন।”</p>
<p>“হে ভিক্ষুগণ, কিভাবে ভিক্ষুর কামসমূহ দৃষ্ট হয়, যেভাবে কামসমূহ দৃষ্ট হলে কামের প্রতি যে কামচ্ছন্দ, কামস্নেহ, কামমূর্ছনা, কামযন্ত্রণা তা চিত্ত অধিকার করে স্থিত হয় না? ভিক্ষুগণ, যেমন কোনো স্থানেধূম ও শিখাহীন প্রদীপ্ত অঙ্গারপূর্ণ এক পুরুষের (চার হাত) অধিক পরিমিত অঙ্গারগর্ত আছে, যখন তথায় জীবনেচ্ছু, অমরণেচ্ছু, সুখকামী, দুঃখবিরোধী কোনো ব্যক্তি আসে, তাকে দুইজন বলবান পুরুষ বাহুযুগলে সজোরে ধরে নির্দয়ভাবে অঙ্গারগর্তের দিকে আকর্ষণ করে , তখন সেই ব্যক্তি ইতস্তত দেহ নমিত করবে। তার কারণ কী? নিশ্চয়ই ইহা সেই পুরুষের সুবিদিত ‘যদি আমি এই অঙ্গারগর্তে পতিত হই, তবে সে কারণে আমার মৃত্যু ঘটতে পারে, অথবা মরণসম দুঃখভোগ হতে পারে’। এভাবেই হে ভিক্ষুগণ, ভিক্ষুর অঙ্গারকূপের ন্যায় কামসমূহ দৃষ্ট হয়, যেভাবে কামসমূহ দৃষ্ট হলে কামের প্রতি যে কামচ্ছন্দ, কামস্নেহ, কামমূর্ছন, কামযন্ত্রণা তা চিত্ত অধিকার করে স্থিত হয় না।”</p>
<p>“হে ভিক্ষুগণ, কিভাবে ভিক্ষুর আচরণ-বিচরণ কার্যে পরিণত (পরিচিত) হয়, যেরূপ আচরণ-বিচরণরতের অভিধ্যা-দৌর্মনস্য পাপা-অকুশল-ধর্মসমূহ চিত্ত অধিকার করে স্থিত হয় না? যেমন, ভিক্ষুগণ, কোনো পুরুষ কাঁটাবহুল বনে প্রবেশ করে। তার সম্মুখে, পশ্চাতে, উত্তরে, দক্ষিণে, নিচে, উপরে কাঁটা। সে এই চিন্তা করে সম্মুখে পশ্চাতে গমন করে, ‘এই কাঁটা আমাকে বিদ্ধ না করুক।’ এভাবেই হে ভিক্ষুগণ, জগতে যে প্রিয়রূপ সাত (মনোরম)-রূপ (বিদ্যমান), আর্যবিনয়ে ইহাকে বলা হয় কাঁটা। ইহা বিদিত হয়ে সংবর ও অসংবর জ্ঞাতব্য।”</p>
<p>“হে ভিক্ষুগণ, কিভাবে অসংবর (অসংযত) হয়? ভিক্ষুগণ, এখানে ভিক্ষু চক্ষু দ্বারা রূপ দেখে চক্ষুগ্রাহ্য প্রিয়রূপে রাগানুরক্ত হয়, অপ্রিয়রূপে বিরক্ত হয়, কায়গতস্মৃতি উপস্থাপিত না হওয়ায় লঘুচেতা হয়ে অবস্থান করে, সে চিত্তবিমুক্তি এবং প্রজ্ঞাবিমুক্তি যথাযথভাবে সম্যক প্রজ্ঞায় জানে না যাতে নিরবশেষে সকল পাপা-অকুশল-ধর্ম নিরুদ্ধ হতে পারে।” শ্রোত্র, ঘ্রাণ, জিহ্বা, কায় ও মন সম্পর্কেও এইরূপ। “হে ভিক্ষুগণ, এভাবেই ভিক্ষু অসংবর (অসংযত) হয়।”</p>
<p>“হে ভিক্ষুগণ, কিভাবে সংবর (সংযত) হয়? ভিক্ষুগণ, এখানে ভিক্ষু চক্ষু দ্বারা রূপ দেখে চক্ষুগ্রাহ্য প্রিয়রূপে রাগানুরক্ত হন না, অপ্রিয়রূপে বিরক্ত হন না, কায়গতস্মৃতি উপস্থাপিত হওয়ায় অপ্রমেয় চিত্তে অবস্থান করেন, তিনি চেতঃ বিমুক্তি এবং প্রজ্ঞাবিমুক্তি যথাযথভাবে সম্যক প্রজ্ঞায় জানেন যাতে নিরবশেষে সর্ব পাপা-অকুশল-ধর্ম নিরুদ্ধ হয়।” শ্রোত্র, ঘ্রাণ, জিহ্বা, কায় এবং মন সম্পর্কেও এইরূপ। “হে ভিক্ষুগণ, এভাবেই ভিক্ষু সংবর (সংযত) হন।”</p>
<p>“হে ভিক্ষুগণ, যদি ভিক্ষুর এভাবে আচরণ-বিচরণকালে স্মৃতি সম্মোহ (বিভ্রম)-বশত ক্বচিৎ-কদাচিৎ সংযোজনীয় পাপা-অকুশল-সংকল্প উৎপন্ন হয়, ওই বিষয়ে স্মৃতি ধীরে উৎপন্ন হয়; কিন্তু উহাকে শীঘ্র শীঘ্র ত্যাগ করে, অপসারণ করে, বিনাশ করে, সমুচ্ছেদ করে। যেমন ভিক্ষুগণ, কোনো ব্যক্তি দিনের তাপে সন্তপ্ত লৌহকটাহে দুই বা তিনটি জলবিন্দু নিক্ষেপ করে। ভিক্ষুগণ, জলবিন্দুর পতন ধীরে ধীরে হয়, অথচ তা সত্বর পরিক্ষয় হয়, নিঃশেষে শুকিয়ে যায়। এভাবেই হে ভিক্ষুগণ, যদি ভিক্ষুর এভাবে আচরণ-বিচরণকালে স্মৃতি সম্মোহবশত ক্বচিৎ-কদাচিৎ সংযোজনীয় পাপা-অকুশল-সংকল্প উৎপন্ন হয়, ওই বিষয়ে স্মৃতি ধীরে উৎপন্ন হয়; কিন্তু উহাকে শীঘ্র শীঘ্র ত্যাগ করে, অপসারণ করে, বিনাশ করে, সমুচ্ছেদ করে। হে ভিক্ষুগণ, এভাবেই ভিক্ষুর আচরণ-বিচরণ কার্যে পরিণত হয়, যেভাবে আচরণ-বিচরণরতের অভিধ্যা দৌর্মনস্য পাপা-অকুশল-ধর্মসমূহ চিত্ত অধিকার করে স্থিত হয় না।”</p>
<p>“হে ভিক্ষুগণ, এভাবে আচরণকারী এভাবে বিচরণকারী ভিক্ষুকে যদি রাজাগণ বা রাজমহামাত্যগণ বা মিত্রগণ বা অমাত্যগণ বা রক্তের সম্বন্ধযুক্ত জ্ঞাতিগ্রোত্রবর্গ ভোগসম্পত্তি আনয়নপূর্বক বলে, ‘হে পুরুষ, আসুন, এই কাষায়বস্ত্রসমূহ কেন আপনাকে যন্ত্রণা দেয়, কেন আপনি মুণ্ডিত মস্তকে ভিক্ষাপাত্র হস্তে বিচরণ করছেন? আসুন, গার্হস্থ্য জীবনে পদার্পণ করে ভোগ সম্পত্তি পরিভোগ করুন ও পুণ্য সম্পাদন করুন। হে ভিক্ষুগণ, এভাবে আচরণকারী, এভাবে বিচরণকারী সেই ভিক্ষু যে গৃহীজীবনে (হীন জীবনে) ফিরে আসবেন, এমন কারণ বিদ্যমান নেই।”</p>
<p>“যেমন ভিক্ষুগণ, গঙ্গানদী পূর্বনিম্না, পূর্বপ্রবণা ও পূর্বাবনতা। ‘আমরা এই গঙ্গানদীকে পশ্চিমনিম্না, পশ্চিমপ্রবণা ও পশ্চিমাবনতা করব’ এ উদ্দেশ্যে মহাজনগণ কোদাল এবং ঝুড়ি নিয়ে আগমন করে। হে ভিক্ষুগণ, তোমরা ইহা কী মনে কর, সেই মহাজনগণ গঙ্গানদীকে পশ্চিমনিম্না, পশ্চিমপ্রবণা, পশ্চিমাবনতা করতে পারবে কি?” “নিশ্চয়ই নয়, ভন্তে।” “তার কারণ কী?” “ভন্তে, গঙ্গা নদী পূর্বনিম্না, পূর্বপ্রবণা, পূর্বাবনতা; ইহাকে পশ্চিমনিম্না, পশ্চিমপ্রবণা, পশ্চিমাবনতা করা সহজ নয় অধিকন্তু তা করতে চাইলে মহাজনগণ দুঃখ-দুর্দশার ভাগী হবে।”</p>
<p>“এভাবেই হে ভিক্ষুগণ, এভাবে আচরণকারী এভাবে বিচরণকারী ভিক্ষুকে যদি রাজাগণ বা রাজমহামাত্যগণ বা মিত্রগণ বা অমাত্যগণ বা রক্তের সম্বন্ধযুক্ত জ্ঞাতিগ্রোত্রবর্গ ভোগসম্পত্তি আনয়নপূর্বক বলে, ‘হে পুরুষ, আসুন, এই কাষায়বস্ত্রসমূহ কেন আপনাকে যন্ত্রণা দেয়, কেন আপনি মুণ্ডিত মস্তকে ভিক্ষাপাত্র হস্তে বিচরণ করছেন? আসুন, গার্হস্থ্যজীবনে পদার্পণ করে ভোগ সম্পত্তি পরিভোগ করুন ও পুণ্য সম্পাদন করুন। হে ভিক্ষুগণ, এভাবে আচরণকারী, এভাবে বিচরণকারী সেই ভিক্ষু যে গৃহীজীবনে (হীন জীবনে) ফিরে আসবেন, এমন কারণ বিদ্যমান নেই।” “তার কারণ কী?” “যেহেতু হে ভিক্ষুগণ, সেই ভিক্ষুর চিত্ত দীর্ঘকাল হতে বিবেকনিম্ন, বিবেক -প্রবণ, বিবেকাবনত। তাই হীনজীবনে ফিরে আসার কারণ তথায় বিদ্যমান নেই।”</p>
<p class='endsutta'>সপ্তম সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
