<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn35.120' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>ষড়ায়তন-সংযুক্তষড়ায়তন-সংযুক্ত</li>
<li class='vagga'>লোক-কামগুণ বর্গ</li>
</ul>
<h1 class='sutta'>৩৫.১২০. সারিপুত্র সহবিহারী সূত্র</h1>
</header>
<p><span class='evam'>আমি এরূপ শুনেছি।</span> এক সময় আয়ুষ্মান সারিপুত্র শ্রাবস্তীতে অবস্থান করছিলেন জেতবনে অনাথপিণ্ডিকের আরামে (বিহারে)।তখন একজন ভিক্ষু যেখানে আয়ুষ্মান সারিপুত্র ছিলেন সেখানে উপস্থিত হলেন; সেখানে উপস্থিত হয়ে আয়ুষ্মান সারিপুত্রের সাথে প্রীতি আলাপ ও কুশল প্রশ্নাদি বিনিময় করে একান্তে উপবেশন করলেন। একান্তে উপবিষ্ট সেই ভিক্ষু আয়ুষ্মান সারিপুত্রকে বললেন, “বন্ধু সারিপুত্র, আমার সহবিহারী ভিক্ষু ভিক্ষুত্ব ত্যাগ করে সংসার জীবনে প্রত্যাবর্তন করেছেন।”</p>
<p>“আবুসো (বন্ধু), ইন্দ্রিয়সমূহে অগুপ্তদ্বার (অসংযত), ভোজনে অমাত্রাজ্ঞ, জাগরণে অননুযুক্তের এরূপই হয়। বন্ধু, বাস্তবিকই ইন্দ্রিয়সমূহে অগুপ্তদ্বার, ভোজনে অমাত্রাজ্ঞ, জাগরণে অননুযুক্ত ভিক্ষু যে যাবজ্জীবন পরিপূর্ণ পরিশুদ্ধ ব্রহ্মচর্য আচরণ করবেন, এমন কারণ অবিদ্যমান। বন্ধু, বাস্তবিকই ইন্দ্রিয়সমূহে গুপ্তদ্বার, ভোজনে মাত্রাজ্ঞ, জাগরণে অনুযুক্ত ভিক্ষু যে যাবজ্জীবন পরিপূর্ণ পরিশুদ্ধ ব্রহ্মচর্য পালন (আচরণ) করবেন, এমন কারণ বিদ্যমান।”</p>
<p>“বন্ধু, কিভাবে ইন্দ্রিয়ে গুপ্তদ্বার হন? বন্ধু, এখানে (এই বুদ্ধশাসনে) ভিক্ষু চক্ষু দ্বারা রূপ দেখে নিমিত্তগ্রাহী হন না, অনুব্যঞ্জনগ্রাহী হন না; যে বিষয়ে এই চক্ষু-ইন্দ্রিয় অসংযত বিহারীর (অবস্থানকারীর) অভিধ্যা (লোভ) দৌর্মনস্যকর পাপ অকুশলধর্মসমূহ অনুস্রাবিত হয়, তিনি উহার সংবরের জন্য অগ্রসর হন, চক্ষু-ইন্দ্রিয় রক্ষা করেন, চক্ষু-ইন্দ্রিয়ে সংযত হন।”</p>
<p>শ্রোত্র দ্বারা শব্দ শ্রবণ করে, ঘ্রাণ দ্বারা গন্ধ আঘ্রাণ করে, জিহ্বা দ্বারা রস আস্বাদন করে, কায় দ্বারা স্প্রষ্টব্য স্পর্শ করে ও মন দ্বারা ধর্ম (চিন্তনীয় বিষয়) জ্ঞাত হয়েও এইরূপ। “এভাবেই বন্ধু, ইন্দ্রিয়ে গুপ্তদ্বার হন।”</p>
<p>“বন্ধু, কিভাবে ভোজনে মাত্রাজ্ঞ হন? বন্ধু, এখানে ভিক্ষু যথার্থ জ্ঞানপূর্বক আহার গ্রহণ করেন, ক্রীড়ার জন্য নয়, মত্ততার জন্য নয়, মন্ডন (সৌষ্ঠব) ও বিভূষণের (শোভা বর্ধনের) জন্যে নয়। ইহা শুধু শরীর স্থিতির জন্য, জীবন-যাপনের জন্যে, ক্ষুধা-যন্ত্রণার উপশমের জন্য এবং মার্গ-ব্রহ্মচর্যের সহায়তার জন্য। এরূপে পুরাতন ক্ষুধা-বেদনার উপশম করব, (অমিত ভোজনজনিত) নতুন বেদনা উৎপন্ন করব না, যাতে আমার জীবনযাত্রা নির্দোষ হয় ও স্বচ্ছন্দে অবস্থান করতে পারি। বন্ধু, এভাবে ভোজনে মাত্রাজ্ঞ হন।”</p>
<p>“বন্ধু, কিভাবে জাগরণে নিয়োজিত হন? বন্ধু, এখানে ভিক্ষু দিবসে চংক্রমণ ও উপবেশন দ্বারা আবরণীয় ধর্ম হতে চিত্তকে পরিশুদ্ধ করেন, রাত্রির প্রথম যামে চংক্রমণ ও উপবেশন দ্বারা আবরণীয় ধর্ম হতে চিত্তকে পরিশুদ্ধ করেন। রাত্রির মধ্যম যামে পায়ের উপর পা (ডানপায়ের উপর বাম পা) রেখে, স্মৃতি-সম্প্রজ্ঞানের সাথে যথাসময়ে গাত্রোত্থান ধারণা মনে রেখে দক্ষিণ (ডান) পার্শ্বে সিংহ শয্যায় শয়ন করেন। রাত্রির শেষ যামে প্রত্যুত্থান করে চংক্রমণ ও ধ্যানাসনে উপবেশন দ্বারা আবরণীয় ধর্ম হতে চিত্ত পরিশুদ্ধ করেন। এভাবেই বন্ধু, জাগরণে নিয়োজিত হন। সে কারণে বন্ধু, এরূপ শিক্ষা করা উচিত : ইন্দ্রিয়ে গুপ্তদ্বার, ভোজনে মাত্রাভিজ্ঞ ও জাগরণে নিয়োজিত হবো। এভাবেই বন্ধু, শিক্ষা করা উচিত।”</p>
<p class='endsutta'>সপ্তম সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
