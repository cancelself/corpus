<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn35.96' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>ষড়ায়তন-সংযুক্তষড়ায়তন-সংযুক্ত</li>
<li class='vagga'>ষড় (ছয়) বর্গ</li>
</ul>
<h1 class='sutta'>৩৫.৯৬. পরিহানি ধর্ম সূত্র</h1>
</header>
<p>“হে ভিক্ষুগণ, তোমাদেরকে পরিহানি ধর্ম, অপরিহানি ধর্ম ও ছয় অভিভায়তন সম্পর্কে দেশনা করব, তা শ্রবণ কর। ভিক্ষুগণ, কিভাবে পরিহানি ধর্ম হয়?”</p>
<p>“হে ভিক্ষুগণ, এখানে ভিক্ষু চক্ষু দ্বারা রূপ দেখে পাপ অকুশল সংকল্প সংযোজন উৎপন্ন করে। যদি ভিক্ষু তা গ্রহণ করে, পরিত্যাগ না করে, অপনোদন না করে, বিনাশ না করে, পুনর্জন্মরহিত না করে (সম্পূর্ণ ধ্বংস না করে), তাহলে ভিক্ষুর জানা উচিত, ‘আমি কুশলধর্ম হতে অধঃপতিত হচ্ছি।’ ইহাই ভগবান কর্তৃক উক্ত পরিহানি ধর্ম।”</p>
<p>“পুনরায় হে ভিক্ষুগণ, ভিক্ষু শ্রোত্র দ্বারা শব্দ শ্রবণ করে, ঘ্রাণ (নাসিকা) দ্বারা গন্ধ আঘ্রাণ করে, জিহ্বা দ্বারা রস আস্বাদন করে, কায় দ্বারা স্প্রষ্টব্য স্পর্শ করে ও মন দ্বারা ধর্ম জ্ঞাত হয়ে পাপ অকুশল সংকল্প সংযোজন উৎপন্ন করে। যদি ভিক্ষু তা গ্রহণ করে, পরিত্যাগ না করে, অপনোদন না করে, বিনাশ না করে, পুনর্জন্মরহিত না করে, তাহলে ভিক্ষুর জানা উচিত : ‘আমি কুশলধর্ম হতে অধঃপতিত হচ্ছি’। ইহাই ভগবান কর্তৃক উক্ত পরিহানি ধর্ম।”</p>
<p>“হে ভিক্ষুগণ, কিভাবে অপরিহানি ধর্ম হয়? হে ভিক্ষুগণ, এখানে ভিক্ষু চক্ষু দ্বারা রূপ দেখে পাপ অকুশল সংকল্প সংযোজন উৎপন্ন করে। যদি ভিক্ষু তা গ্রহণ না করে, পরিত্যাগ করে, অপনোদন করে, বিনাশ করে, পুনর্জন্মরহিত করে, তাহলে ভিক্ষুর জানা উচিত : ‘আমি কুশলধর্ম হতে অধঃপতিত হচ্ছি না।’ এটাই ভগবান কর্তৃক উক্ত অপরিহানি ধর্ম।”</p>
<p>“পুনরায় হে ভিক্ষুগণ, ভিক্ষু শ্রোত্রদ্বারা শব্দ শ্রবণ করে, ঘ্রাণ দ্বারা গন্ধ আঘ্রাণ করে, জিহ্বা দ্বারা রস আস্বাদন করে, কায় দ্বারা স্প্রষ্টব্য স্পর্শ করে ও মন দ্বারা ধর্ম জ্ঞাত হয়ে পাপ অকুশল সংকল্প, সংযোজন উৎপন্ন করে। যদি ভিক্ষু তা গ্রহণ না করে, পরিত্যাগ করে, অপনোদন করে, বিনাশ করে, পুনর্জন্মরহিত করে, তাহলে ভিক্ষুর জানা উচিত : ‘আমি কুশলধর্ম হতে অধঃপতিত হচ্ছি না।’ ইহাই ভগবান কর্তৃক উক্ত অপরিহানি ধর্ম।”</p>
<p>“হে ভিক্ষুগণ, ছয় অভিভায়তন কী কী? হে ভিক্ষুগণ, এখানে ভিক্ষুর চক্ষু দ্বারা রূপ দৃষ্ট হয়ে পাপ অকুশল সংকল্প সংযোজন উৎপন্ন হয় না। তখন ভিক্ষুর জানা উচিত : এই আয়তন অভিভূত (পরাজিত)। ইহাই ভগবান কর্তৃক উক্ত অভিভায়তন।”</p>
<p>“পুনরায় হে ভিক্ষুগণ, এখানে ভিক্ষুর শ্রোত্র দ্বারা শব্দ শ্রুত হয়ে, ঘ্রাণ দ্বারা গন্ধ আঘ্রাত হয়ে, জিহ্বা দ্বারা রস আস্বাদিত হয়ে, কায় দ্বারা স্প্রষ্টব্য স্পৃষ্ট হয়ে ও মন দ্বারা ধর্ম বিজ্ঞাত হয়ে পাপ অকুশল সংকল্প, সংযোজন উৎপন্ন হয় না। তখন ভিক্ষুর জানা উচিত এই আয়তনসমূহ অভিভূত (পরাজিত)। ইহাই ভগবান কর্তৃক উক্ত অভিভায়তন।”</p>
<p class='endsutta'>তৃতীয় সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
