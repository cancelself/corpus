<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn35.230' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>ষড়ায়তন-সংযুক্তষড়ায়তন-সংযুক্ত</li>
<li class='vagga'>সমুদ্র বর্গ</li>
</ul>
<h1 class='sutta'>৩৫.২৩০. জেলে-উপমা সূত্র</h1>
</header>
<p>“হে ভিক্ষুগণ, যেমন একজন মৎস্যশিকারী (জেলে) আমিষযুক্ত বড়শি হ্রদের গভীর জলে নিক্ষেপ করে। কোনো লোলুপ (মাংসাশী) মৎস্য তা গলাধঃকরণ করে। হে ভিক্ষুগণ, এভাবে সেই গিলিত-বড়শি মৎস্য মৎস্যশিকারীর অধিকারে দুর্বিপাকে পতিত, সর্বনাশে পতিত এবং জেলের ইচ্ছানুযায়ী কর্ম সম্পাদনকারী হয়।”</p>
<p>“হে ভিক্ষুগণ, তদ্রূপভাবে জগতে সত্ত্বগণের দুঃখের (দুর্দশার) জন্য, প্রাণীদের হননের জন্য ছয় প্রকার বড়শি বিদ্যমান। ছয় প্রকার কী কী? হে ভিক্ষুগণ, চক্ষু-বিজ্ঞেয় রূপ আছে তা ইষ্ট, কান্ত, মনোজ্ঞ, প্রিয়রূপ, কামসংযুক্ত ও রঞ্জনীয়। যদি ভিক্ষু তাতে আনন্দিত হন, উল্লাস প্রকাশ করেন এবং তাতে অনুরক্ত (নিবিষ্ট) হয়ে থাকেন। ভিক্ষুগণ, ইহাকে বলা হয়, ভিক্ষু গিলিত বড়শি, মারের অধিকারে দুঃখে পতিত, সর্বনাশে পতিত এবং পাপমতি মারের ইচ্ছানুযায়ী কর্ম সম্পাদনকারী হয়।” শ্রোত্র-বিজ্ঞেয় শব্দ, ঘ্রাণ-বিজ্ঞেয় গন্ধ, জিহ্বা-বিজ্ঞেয় রস, কায়-বিজ্ঞেয় স্প্রষ্টব্য ও মনোবিজ্ঞেয় ধর্ম সম্পর্কেও এইরূপ।</p>
<p>“হে ভিক্ষুগণ, চক্ষু-বিজ্ঞেয় রূপ আছে তা ইষ্ট, কান্ত, মনোজ্ঞ, প্রিয়রূপ, কামসংযুক্ত ও রঞ্জনীয়। যদি ভিক্ষু তাতে আনন্দিত না হন, উল্লাস প্রকাশ না করেন, তাতে অনুরক্ত হয়ে না থাকেন, ভিক্ষুগণ, ইহাকে বলা হয়, অগিলিত-বড়শি ভিক্ষু, মারের বড়শি ভঙ্গকারী, ধ্বংসকারী, দুর্দশায় অপতিত, সর্বনাশে অপতিত এবং পাপমতি মারের ইচ্ছানুযায়ী কর্মসম্পাদনকারী হন না।”</p>
<p>“হে ভিক্ষুগণ, শ্রোত্র-বিজ্ঞেয় শব্দ, ঘ্রাণ-বিজ্ঞেয় গন্ধ, জিহ্বা-বিজ্ঞেয় রস, কায়-বিজ্ঞেয় স্প্রষ্টব্য ও মনোবিজ্ঞেয় ধর্ম আছে তা ইষ্ট, কান্ত, মনোজ্ঞ, প্রিয়রূপ, কামসংযুক্ত ও রঞ্জনীয়। যদি ভিক্ষু তাতে আনন্দিত না হন, উল্লাস প্রকাশ না করেন এবং তাতে অনুরক্ত হয়ে না থাকেন, ভিক্ষুগণ ইহাকে, বলা হয়, অগিলিত-বড়শি ভিক্ষু, মারের বড়শি ভঙ্গকারী, ধ্বংসকারী, দুর্দশায় অপতিত, সর্বনাশে অপতিত এবং পাপমতি মারের ইচ্ছানুযায়ী কর্মসম্পাদনকারী হন না।”</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
