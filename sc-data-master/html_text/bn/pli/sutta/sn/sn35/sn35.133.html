<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn35.133' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>ষড়ায়তন-সংযুক্তষড়ায়তন-সংযুক্ত</li>
<li class='vagga'>গৃহপতি বর্গ</li>
</ul>
<h1 class='sutta'>৩৫.১৩৩. বেরহচ্চানি সূত্র</h1>
</header>
<p><span class='evam'>আমি এরূপ শুনেছি।</span> এক সময় আয়ুষ্মান উদায়ি কামন্ডায় অবস্থান করছিলেন তোদেয় ব্রাহ্মণের আম্রবনে। তখন বেরহচ্চানি গোত্রীয় ব্রাহ্মণীর অন্তেবাসী (শিষ্য) মাণবক যেখানে আয়ুষ্মান উদায়ি ছিলেন সেখানে উপস্থিত হয়ে আয়ুষ্মান উদায়ির সাথে প্রীতি সম্ভাষণ ও কুশলপ্রশ্নাদি বিনিময় করে একপাশে উপবেশন করলেন। একপাশে উপবিষ্ট সেই মাণবককে আয়ুষ্মান উদায়ি ধর্ম কথায় সন্দর্শিত , সমাদাপিত , সমুত্তেজিত , সম্প্রহর্ষিত করলেন। অতঃপর সেই মাণবক আয়ুষ্মান উদায়ি দ্বারা ধর্ম কথায় সন্দর্শিত, সমাদাপিত, সমুত্তেজিত ও সম্প্রহর্ষিত হয়ে আসন হতে উঠে যেখানে বেরহচ্চানি গোত্রীয় ব্রাহ্মণী ছিলেন সেখানে উপস্থিত হয়ে বেরহচ্চানি গোত্রীয় ব্রাহ্মণীকে বললেন, “দেবী, জানুন (অবগত হোন), শ্রমণ উদায়ি আদিকল্যাণ, মধ্যকল্যাণ, অন্তকল্যাণ , অর্থ ও ব্যঞ্জনযুক্ত ধর্মদেশনা করেন এবং সর্বতোভাবে পরিপূর্ণ পরিশুদ্ধ (মার্গ) ব্রহ্মচর্য প্রকাশ করেন।”</p>
<p>“হে মাণবক, যদি তাই হয়, তুমি আমার বচনে (কথায়) শ্রমণ উদায়িকে আগামীকাল আমার অন্ন গ্রহণের জন্য নিমন্ত্রণ কর।” “হ্যাঁ দেবী” বলে সেই মাণবক বেরহচ্চানিগোত্রীয় ব্রাহ্মণীকে প্রত্যুত্তর দিয়ে যেখানে আয়ুষ্মান উদায়ি ছিলেন, সেখানে উপস্থিত হয়ে আয়ুষ্মান উদায়িকে বললেন, মাননীয় উদায়ি, আগামীকালের জন্য আমাদের আচার্যপত্নী বেরহচ্চানি গোত্রীয় ব্রাহ্মণীর নিমন্ত্রণ গ্রহণ করুন।” আয়ুষ্মান উদায়ি মৌনভাবে সম্মত হলেন।</p>
<p>অতঃপর আয়ুষ্মান উদায়ি সেই রাত্রির অবসানে পূর্বাহ্ন সময়ে অন্তর্বাস পরিধান করে পাত্রচীবর গ্রহণ করে যেখানে বেরহচ্চানিগোত্রীয় ব্রাহ্মণীর গৃহ সেখানে উপস্থিত হয়ে প্রজ্ঞাপ্ত আসনে উপবেশন করলেন। তখন বেরহচ্চানিগোত্রীয় ব্রাহ্মণী আয়ুষ্মান উদায়িকে উত্তম খাদ্য-ভোজ্য দ্বারা সহস্তে সন্তর্পিত করলেন, সন্তুষ্ট করলেন। ভোজনের পর আয়ুষ্মান উদায়ি পাত্র হতে হস্ত উত্তোলন করলে বেরহচ্চানিগোত্রীয় ব্রাহ্মণী পাদুকা পরিধান করে (পায়ে দিয়ে), উচ্চ আসনে বসে, মস্তক অবগুণ্ঠিত করে (ঘোমটা দিয়ে) আয়ুষ্মান উদায়িকে বললেন, “শ্রমণ, ধর্ম ভাষণ করুন।” “ভগিনী, সময় হলে করব” বলে আসন হতে উঠে প্রস্থান করলেন।</p>
<p>দ্বিতীয়বারও সেই মাণবক আয়ুষ্মান উদায়ির নিকট উপস্থিত হয়ে আয়ুষ্মান উদায়ির সাথে প্রীতিসম্ভাষণ ও কুশল প্রশ্নাদি বিনিময় করে একপাশে উপবেশন করলেন। একপাশে উপবিষ্ট সেই মাণবককে আয়ুষ্মান উদায়ি ধর্ম কথায় সন্দর্শিত, সমাদাপিত, সমুত্তেজিত ও সম্প্রহর্ষিত করলেন। দ্বিতীয়বারও সেই মাণবক আয়ুষ্মান উদায়ি কর্তৃক ধর্মকথায় সন্দর্শিত, সমাদাপিত, সমুত্তেজিত ও সম্প্রহর্ষিত হয়ে আসন হতে উঠে যেখানে বেরহচ্চানিগোত্রীয় ব্রাহ্মণী ছিলেন সেখানে উপস্থিত হয়ে বেরহচ্চানিগোত্রীয় ব্রাহ্মণীকে বললেন, “দেবী, জানুন, শ্রমণ উদায়ি আদিকল্যাণ, মধ্যকল্যাণ, অন্তকল্যাণ, অর্থ ও ব্যঞ্জনযুক্ত ধর্মদেশনা করেন এবং সর্বতোভাবে পরিপূর্ণ পরিশুদ্ধ (মার্গ) ব্রহ্মচর্য প্রকাশ করেন।”</p>
<p>“হে মাণবক, তুমি তো এরূপে শ্রমণ উদায়ির গুণ ভাষণ করছ, অথচ ‘শ্রমণ, ধর্ম ভাষণ করুন।’ এরূপ উক্ত হলে শ্রমণ উদায়ি ‘ভগিনী, সময় হলে ভাষণ করব।’ বলে আসন হতে উঠে চলে গেলেন।” “কিন্তু, হে দেবী, আপনি তো পাদুকা পরিধান করে, উচ্চ আসনে বসে, মস্তক আবৃত করে বলেছেন, ‘শ্রমণ, ধর্ম ভাষণ করুন।’ ধর্মগারবী ভদন্ত নিশ্চয়ই ধর্মের প্রতি গৌরব প্রদর্শন করবেন।” “হে মাণবক, যদি তাই হয়, তুমি আমার বচনে (কথায়) শ্রমণ উদায়িকে আগামীকাল আমার অন্ন গ্রহণের জন্য নিমন্ত্রণ কর।” “হ্যাঁ দেবী” বলে সেই মাণবক বেরহচ্চানিগোত্রীয় ব্রাহ্মণীকে প্রত্যুত্তর দিয়ে যেখানে আয়ুষ্মান উদায়ি ছিলেন, সেখানে উপস্থিত হয়ে আয়ুষ্মান উদায়িকে বললেন, মাননীয় উদায়ি, আগামীকালের জন্য আমাদের আচার্যপত্নী বেরহচ্চানি গোত্রীয় ব্রাহ্মণীর নিমন্ত্রণ গ্রহণ করুন।” আয়ুষ্মান উদায়ি মৌনভাবে সম্মত হলেন।</p>
<p>অতঃপর আয়ুষ্মান উদায়ি সেই রাত্রির অবসানে পূর্বাহ্ন সময়ে অন্তর্বাস পরিধান করে পাত্র-চীবর গ্রহণ করে যেখানে বেরহচ্চানিগোত্রীয় ব্রাহ্মণীর গৃহ সেখানে উপস্থিত হয়ে প্রজ্ঞাপ্ত আসনে উপবেশন করলেন। তখন বেরহচ্চানিগোত্রীয় ব্রাহ্মণী আয়ুষ্মান উদায়িকে উত্তম খাদ্য-ভোজ্য দ্বারা সহস্তে সন্তর্পিত করলেন, সন্তুষ্ট করলেন। ভোজনের পর আয়ুষ্মান উদায়ি পাত্র হতে হস্ত উত্তোলন করলে বেরহচ্চানিগোত্রীয় ব্রাহ্মণী পাদুকা হতে অবতরণ করে (পাদুকা খুলে) নিচু আসনে বসে মস্তক অনাবৃত করে আয়ুষ্মান উদায়িকে বললেন, “ভন্তে, কিসের বিদ্যমানে অর্হৎগণ সুখ-দুঃখ প্রজ্ঞাপন (নির্দেশ) করেন? কিসের অবিদ্যমানে অর্হৎগণ সুখ-দুঃখ প্রজ্ঞাপন করেন না?”</p>
<p>“হে ভগিনী, চক্ষু বিদ্যমানে অর্হৎগণ সুখ-দুঃখ প্রজ্ঞাপন করেন। চক্ষু অবিদ্যমানে অর্হৎগণ সুখ-দুঃখ প্রজ্ঞাপন করেন না। শ্রোত্র বিদ্যমানে অর্হৎগণ সুখ-দুঃখ প্রজ্ঞাপন করেন। শ্রোত্র অবিদ্যমানে অর্হৎগণ সুখ-দুঃখ প্রজ্ঞাপন করেন না। ঘ্রাণ বিদ্যমানে অর্হৎগণ সুখ-দুঃখ প্রজ্ঞাপন করেন। ঘ্রাণ অবিদ্যমানে অর্হৎগণ সুখ-দুঃখ প্রজ্ঞাপন করেন না। জিহ্বা বিদ্যমানে অর্হৎগণ সুখ-দুঃখ প্রজ্ঞাপন করেন। জিহ্বা অবিদ্যমানে অর্হৎগণ সুখ-দুঃখ প্রজ্ঞাপন করেন না। কায় বিদ্যমানে অর্হৎগণ সুখ-দুঃখ প্রজ্ঞাপন করেন। কায় অবিদ্যমানে অর্হৎগণ সুখ-দুঃখ প্রজ্ঞাপন করেন না। মন বিদ্যমানে অর্হৎগণ সুখ-দুঃখ প্রজ্ঞাপন করেন। মন অবিদ্যমানে অর্হৎগণ সুখ-দুঃখ প্রজ্ঞাপন করেন না।”</p>
<p>এরূপ উক্ত হলে বেরহচ্চানিগোত্রীয় ব্রাহ্মণী আয়ুষ্মান উদায়িকে বললেন, “ভন্তে, অতিসন্দুর! ভন্তে, অতি মনোহর! যেমন ভন্তে, কেহ উল্টাকে সোজা করে, আবৃতকে অনাবৃত করে, ভ্রান্ত পথিককে পথ প্রদর্শন করে অথবা অন্ধকারে তৈল-প্রদীপ ধারণ করে যাতে চক্ষুষ্মান ব্যক্তি রূপ (দৃশ্যবস্তু) দেখতে পায়; এরূপে আর্য উদায়ি কর্তৃক বিবিধ পর্যায়ে ধর্ম প্রকাশিত হলো। আর্য উদায়ি, আমি ভগবানের শরণ গ্রহণ করছি, ধর্মের ও ভিক্ষুসংঘের শরণ গ্রহণ করছি। আর্য উদায়ি, আজ হতে জীবনের শেষ পর্যন্ত (আমরণ) আমাকে শরণাগতা উপাসিকারূপে ধারণা করুন।”</p>
<p class='endsutta'>দশম সূত্র সমাপ্ত।</p>
<p class='endvagga'>ত্রয়োদশতম গৃহপতি বর্গ সমাপ্ত।</p>
<p class='uddana-intro'>স্মারক গাথা :</p>
<p class='uddana'>বৈশালী, বৃজি, নালন্দা, ভারদ্বাজ, সোণ আর ঘোষিত;<br>
হালিদ্দিক, নকুলপিতা, লোহিচ্চ, বেরহচ্চানি মিলে বর্গ উক্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
