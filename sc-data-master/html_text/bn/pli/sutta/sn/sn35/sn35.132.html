<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn35.132' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>ষড়ায়তন-সংযুক্তষড়ায়তন-সংযুক্ত</li>
<li class='vagga'>গৃহপতি বর্গ</li>
</ul>
<h1 class='sutta'>৩৫.১৩২. লোহিচ্চ সূত্র</h1>
</header>
<p><span class='evam'>আমি এরূপ শুনেছি।</span> একসময় আয়ুষ্মান মহাকচ্চায়ন অবন্তীতে অবস্থান করতেছিলেন মক্করকটে, অরণ্য কুটিরে। তখন লোহিচ্চ ব্রাহ্মণের অনেক অন্তেবাসী (শিষ্য) কাষ্ঠ আহরণকারী মাণবক যেখানে আয়ুষ্মান মহাকচ্চায়নের অরণ্য কুটির সেখানে উপস্থিত হয়ে কুটিরের চতুর্দিকে ইতস্তত বিচরণ করতে করতে ক্রীড়া করার সময় এই বলে উচ্চশব্দ করছিল, “এরা মুণ্ডিত মস্তক শ্রমণক (কৃত্রিম শ্রমণ), ইভ্য (নীচ, গৃহপতি), কৃষ্ণজাতি, ব্রহ্মার পাদপৃষ্ঠ হতে উৎপন্ন, এরাসম্পন্ন গৃহস্থদের দ্বারা সৎকারকৃত, গৌরবকৃত, মানিত, পূজিত ও সম্মানিত।”</p>
<p>অতঃপর আয়ুষ্মান মহাকচ্চায়ন কুটির হতে বের হয়ে সেই মাণবকগণকে বললেন, “মাণবকগণ, শব্দ করো না; আমি তোমাদেরকে ধর্ম ভাষণ করব।” এরূপ উক্ত হলে সেই মাণবকগণ নীরবতা অবলম্বন করলেন। তখন আয়ুষ্মান মহাকচ্চায়ন গাথাদ্বারা সেই মাণবকগণকে বললেন :</p>
<blockquote class='gatha'>
<p>“শীলে উত্তম ছিলেন যেই প্রাচীনগণ, সেই ব্রাহ্মণগণ স্মরণ করেন নীতি-সনাতন। ছিল তাদের ইন্দ্রিয়দ্বার গুপ্ত, সুরক্ষিত, হয়েছিল তাদের ক্রোধ অভিভূত (পরাজিত)। ধর্মে আর ধ্যানে যারা ছিলেন রত, সনাতন-নীতি স্মরণ করেন ব্রাহ্মণ যত।”</p>
<p>এইসব পথভ্রষ্ট করে জপ স্বাধ্যায়ন, গোত্রমদে মত্ত হয়ে বিপথে করে বিচরণ। ক্রোধাভিভূত সাধারণ দণ্ডধারীগণ, সদা পতনরত যেমন তৃষ্ণায় সতৃষ্ণ জন। অগুপ্তদ্বারের হয় মূল্যহীন কৃচ্ছ্রসাধন, স্বপ্নে লব্ধ যেমন পুরুষের ধন। যজ্ঞভূমিশয্যা আর অনশন, ত্রিবেদ আবৃত্তি আর প্রাতেস্নান; অজিনচর্ম পরিধান, জটাধারণ, পঙ্কলেপন; মন্ত্রোচ্চারণ, শীলব্রত, তপশ্চরণ; জলশৌচকরণ, বক্রদণ্ড ধারণ আর প্রবঞ্চনা, ব্রাহ্মণদের কৃত কিঞ্চিৎ সাধনার ইহাই নমুনা।”</p>
<p>সুসমাহিত চিত্ত, বিপ্রসন্ন আর অনাবিল, ব্রহ্মপ্রাপ্তির পথিক তিনি, সর্বজীবে যিনি দয়াশীল।”</p>
</blockquote>
<p>অতঃপর সেই মাণবকগণ কুপিত ও অসন্তুষ্টমনে যেখানে লোহিচ্চ ব্রাহ্মণ সেখানে উপস্থিত হয়ে লোহিচ্চ ব্রাহ্মণকে বলল, “দেব, অবগত হোন, শ্রমণ মহাকচ্চায়ন ব্রাহ্মণদের মন্ত্রকে (ব্রাহ্মণ্যবাদকে) নিঃসন্দেহে অপবাদ (নিন্দা) এবং প্রত্যাখ্যান করছেন। এরূপ উক্ত হলে লোহিচ্চ ব্রাহ্মণ কুপিত ও অসন্তুষ্ট হলেন। তখন লোহিচ্চ ব্রাহ্মণের মনে এই চিন্তা উদিত হলো, “কেবল মাণবকদের নিকট শ্রবণ করে শ্রমণ মহাকচ্চায়নকে আক্রোশ ও নিন্দা করা আমার পক্ষে উচিত (প্রতিরূপ) নয়। অতএব, আমি সেখানে উপস্থিত হয়ে জিজ্ঞেস করতে পারি। তখন লোহিচ্চ ব্রাহ্মণ সেই মাণবকদের সহিত যেখানে আয়ুষ্মান মহাকচ্চায়ন ছিলেন সেখানে উপস্থিত হয়ে আয়ুষ্মান মহাকচ্চায়নের সঙ্গে প্রীতি-আলাপ (সম্ভাষণ) ও কুশলপ্রশ্নাদি বিনিময় করে একপাশে উপবেশন করলেন (বসলেন)। একপাশে উপবিষ্ট লোহিচ্চ ব্রাহ্মণ আয়ুষ্মান মহাকচ্চায়নকে বললেন, “ভো কচ্চায়ন, আমাদের অনেক কাষ্ঠাহরণকারী অন্তেবাসী মাণবক এখানে এসেছিল কি?” “হ্যাঁ, ব্রাহ্মণ, অনেক কাষ্ঠাহরণকারী অন্তেবাসী মাণবক এখানে এসেছিল।” “মাননীয় কচ্চায়নের সাথে সেই মাণবকদের কোনো বিষয়ে আলোচনা হয়েছিল কি?” “ব্রাহ্মণ, সেই মাণবকদের সহিত আমার কিছু আলোচনা হয়েছিল।” “মাননীয় কচ্চায়ণের সাথে সেই মাণবকদের কী প্রকার আলোচনা হয়েছিল?” “হে ব্রাহ্মণ, সেই মাণবকদের সাথে আমার এরূপ কথাবার্তা হয়েছিল :</p>
<blockquote class='gatha'>
<p>শীলে উত্তম ছিলেন যেই প্রাচীনগণ, সেই ব্রাহ্মণগণ স্মরণ করেন নীতি-সনাতন। ছিল তাদের ইন্দ্রিয়দ্বার গুপ্ত, সুরক্ষিত, হয়েছিল তাদের ক্রোধ অভিভূত (পরাজিত)। ধর্মে আর ধ্যানে যারা ছিলেন রত, সনাতন-নীতি স্মরণ করেন ব্রাহ্মণ যত।”</p>
<p>“এইসব পথভ্রষ্ট করে জপ স্বাধ্যায়ন, গোত্রমদে মত্ত হয়ে বিপথে করে বিচরণ। ক্রোধাভিভূত সাধারণ দণ্ডধারীগণ, সদা পতনরত যেমন তৃষ্ণায় সতৃষ্ণ জন। অগুপ্তদ্বারের হয় মূল্যহীন কৃচ্ছ্রসাধন, স্বপ্নে লব্ধ যেমন পুরুষের ধন। যজ্ঞভূমিশয্যা আর অনশন, ত্রিবেদ আবৃত্তি আর প্রাতেস্নান; অজিনচর্ম পরিধান, জটাধারণ, পঙ্কলেপন; মন্ত্রোচ্চারণ, শীলব্রত, তপশ্চরণ; জলশৌচকরণ, বক্রদণ্ড ধারণ আর প্রবঞ্চনা, ব্রাহ্মণদের কৃত কিঞ্চিৎ সাধনার ইহাই নমুনা।”</p>
<p>“সুসমাহিত চিত্ত, বিপ্রসন্ন আর অনাবিল, ব্রহ্মপ্রাপ্তির পথিক তিনি, সর্বজীবে যিনি দয়াশীল।”</p>
<p>“হে ব্রাহ্মণ, সেই মাণবকদের সাথে আমার এরূপ আলাপই হয়েছিল।”</p>
</blockquote>
<p>“মাননীয় কচ্চায়ন বললেন যে ‘অগুপ্তদ্বার’। ভো কচ্চায়ন, কী প্রকারে অগুপ্তদ্বার হয়?” “হে ব্রাহ্মণ, এখানে কেউ কেউ চক্ষু দ্বারা রূপ দেখে প্রিয়রূপে রাগানুরক্ত (প্রলোভিত) হয়, অপ্রিয়রূপে বিরক্ত হয়, সে অনুপস্থিত কায়গতস্মৃতি হয়ে অবস্থান করে, সঙ্কীর্ণ চিত্তে (লঘুচেতা) সে চিত্তবিমুক্তি প্রজ্ঞাবিমুক্তি যথাযথভাবে সম্যক জ্ঞানে জানে না যেখানে তার সেই উৎপন্ন পাপ অকুশল-ধর্ম সম্পূর্ণরূপে নিরুদ্ধ হয়।” শ্রোত্র (কর্ণ) দ্বারা শব্দ শ্রবণ করে, ঘ্রাণ (নাসিকা) দ্বারা গন্ধ আঘ্রাণ করে, জিহ্বা দ্বারা রস আস্বাদন করে, কায় (দেহ) দ্বারা স্প্রষ্টব্য স্পর্শ করে ও মন দ্বারা ধর্ম বিজ্ঞাত হয়েও এইরূপ। “হে ব্রাহ্মণ, এভাবেই অগুপ্তদ্বার হয়।”</p>
<p>“আশ্চর্য ভো কচ্চায়ন! অদ্ভুত, ভো কচ্চায়ন! সত্যিই মাননীয় কচ্চায়ন কর্তৃক অগুপ্তদ্বারকে অগুপ্তদ্বাররূপেই ব্যাখ্যাত হলো।”</p>
<p>“মাননীয় কচ্চায়ন বললেন যে ‘গুপ্তদ্বার’। ভো কচ্চায়ন, কী প্রকারে গুপ্তদ্বার হয়?” “হে ব্রাহ্মণ, এখানে কেউ কেউ চক্ষু দ্বারা রূপ দেখে প্রিয়রূপে রাগানুরক্ত (প্রলোভিত) হন না, অপ্রিয়রূপে বিরক্ত হন না, তিনি উপস্থিত কায়গতস্মৃতি হয়ে অবস্থান করেন, তিনি অপ্রমেয় (অসঙ্কীর্ণ) চিত্তে চিত্তবিমুক্তি প্রজ্ঞাবিমুক্তি যথাযথভাবে সম্যক জ্ঞানে জানেন যাতে তার সেই উৎপন্ন পাপা-অকুশলধর্ম সম্পূর্ণরূপে নিরুদ্ধ হয়।” শ্রোত্র দ্বারা শব্দ শ্রবণ করে, ঘ্রাণ দ্বারা গন্ধ আঘ্রাণ করে, জিহ্বা দ্বারা রস আস্বাদন করে, কায় দ্বারা স্প্রষ্টব্য স্পর্শ করে এবং মন দ্বারা ধর্ম জ্ঞাত হয়েও এইরূপ। “হে ব্রাহ্মণ, এভাবেই গুপ্তদ্বার হয়।”</p>
<p>“আশ্চর্য ভো কচ্চায়ন! অদ্ভুত ভো কচ্চায়ন! বাস্তবিক, যতটুকু গুপ্তদ্বার মাননীয় কচ্চায়ন কর্তৃক ঠিক ততটুকু পর্যন্ত ‘গুপ্তদ্বার’ ব্যাখ্যাত হলো।”</p>
<p>অতি সুন্দর ভো কচ্চায়ন! অতি মনোহর, ভো কচ্চায়ন! যেমন ভো কচ্চায়ন, কেহ উল্টাকে সোজা করে, আবৃতকে অনাবৃত করে, ভ্রান্ত পথিককে পথ প্রদর্শন করে অথবা অন্ধকারে তৈলপ্রদীপ ধারণ করে যাতে চক্ষুষ্মান ব্যক্তি রূপ (দৃশ্যবস্তু) দেখতে পায়; এরূপে মাননীয় কচ্চায়ন কর্তৃক বিবিধ পর্যায়ে ধর্ম প্রকাশিত হলো। ভো কচ্চায়ন, আমি ভগবানের শরণ গ্রহণ করছি, ধর্মের ও ভিক্ষুসংঘের শরণ গ্রহণ করছি। মাননীয় কচ্চায়ন, আজ হতে জীবনের শেষ পর্যন্ত (আমরণ) আমাকে শরণাগত উপাসকরূপে ধারণা করুন।”</p>
<p>“মাননীয় কচ্চায়ন, যেরূপ মক্করকটে অন্যান্য উপাসককুলে গমন করে থাকেন, সেরূপ লোহিচ্চ ব্রাহ্মণের গৃহেও আগমণ করবেন। তথাকার স্ত্রী ও পুরুষ সকলে মাননীয় কচ্চায়নকে অভিবাদন করবে, প্রত্যুত্থান করবে (আসনত্যাগ পূর্বক তারা সম্মান প্রদর্শন করবে), জল ও আসন দান করবে, চিত্ত প্রসন্ন করবে। ওই সকল কর্ম দীর্ঘকাল তাদের সুখবিধান ও হিতসাধন করবে।”</p>
<p class='endsutta'>নবম সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
