<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn35.62' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>ষড়ায়তন-সংযুক্তষড়ায়তন-সংযুক্ত</li>
<li class='vagga'>অবিদ্যা বর্গ</li>
</ul>
<h1 class='sutta'>৩৫.৬২. দ্বিতীয় সর্ব-উপাদান পরিসমাপ্তি সূত্র</h1>
</header>
<p>“হে ভিক্ষুগণ, আমি তোমাদেরকে সর্ব-উপাদান পরিসমাপ্তির জন্য ধর্মদেশনা করব। তা শ্রবণ কর। হে ভিক্ষুগণ, সর্ব-উপাদান পরিসমাপ্তির ধর্ম কী কী?”</p>
<p>“হে ভিক্ষুগণ, তোমরা ইহা কী মনে কর, চক্ষু নিত্য নাকি অনিত্য?”</p>
<p>“অনিত্য, ভন্তে।”</p>
<p>“যা অনিত্য তা দুঃখ নাকি সুখ?”</p>
<p>“দুঃখ, ভন্তে।”</p>
<p>“যা অনিত্য, দুঃখ ও পরিবর্তনশীল; তাকে ‘ইহা আমার’, ‘ইহা আমি’, ‘ইহা আমার আত্মা’, বলে দেখা উচিত কি?”</p>
<p>“নিশ্চয় নয়, ভন্তে।”</p>
<p>রূপ, চক্ষু-বিজ্ঞান, চক্ষু-সংস্পর্শ, চক্ষু-সংস্পর্শ হেতু উৎপন্ন সুখ বা দুঃখ বা অদুঃখ-অসুখ-বেদনা; শ্রোত্র, শব্দ, শ্রোত্র-বিজ্ঞান, শ্রোত্র-সংস্পর্শ, শ্রোত্র-সংস্পর্শ হেতু উৎপন্ন সুখ বা দুঃখ বা অদুঃখ-অসুখ-বেদনা; ঘ্রাণ, গন্ধ, ঘ্রাণ-বিজ্ঞান, ঘ্রাণ-সংস্পর্শ, ঘ্রাণ-সংস্পর্শ হেতু উৎপন্ন সুখ বা দুঃখ বা অদুঃখ-অসুখ-বেদনা; জিহ্বা, রস, জিহ্বা-বিজ্ঞান, জিহ্বা-সংস্পর্শ, জিহ্বা-সংস্পর্শ হেতু উৎপন্ন সুখ বা দুঃখ বা অদুঃখ-অসুখ-বেদনা; কায়, স্প্রষ্টব্য, কায়-বিজ্ঞান, কায়-সংস্পর্শ, কায়-সংস্পর্শ হেতু উৎপন্ন সুখ বা দুঃখ বা অদুঃখ-অসুখ-বেদনা এবং মন, ধর্ম, মনোবিজ্ঞান, মনো-সংস্পর্শ, মনো-সংস্পর্শ হেতু উৎপন্ন সুখ বা দুঃখ বা অদুঃখ-অসুখ-বেদনা সম্বন্ধেও এইরূপ।</p>
<p>হে ভিক্ষুগণ, শ্রুতবান আর্যশ্রাবক বিষয়টি এরূপে দর্শন করে চক্ষুর প্রতি নির্বেদ প্রাপ্ত হন, রূপের প্রতি নির্বেদ প্রাপ্ত হন, চক্ষু-বিজ্ঞানের প্রতি নির্বেদ প্রাপ্ত হন, চক্ষু-সংস্পর্শের প্রতি নির্বেদ প্রাপ্ত হন, চক্ষু-সংস্পর্শ হেতু যে সুখ বা দুঃখ বা অদুঃখ-অসুখ-বেদনা উৎপন্ন হয়, তাতেও নির্বেদ প্রাপ্ত হন। শ্রোত্রের প্রতি নির্বেদ প্রাপ্ত হন, শব্দের প্রতি নির্বেদ প্রাপ্ত হন, শ্রোত্র-বিজ্ঞানের প্রতি নির্বেদ প্রাপ্ত হন, শ্রোত্র-সংস্পর্শের প্রতি নির্বেদ প্রাপ্ত হন, শ্রোত্র-সংস্পর্শ হেতু যে সুখ বা দুঃখ বা অদুঃখ-অসুখ-বেদনা উৎপন্ন হয়, তাতেও নির্বেদ প্রাপ্ত হন। ঘ্রাণের প্রতি নির্বেদ প্রাপ্ত হন, গন্ধের প্রতি নির্বেদ প্রাপ্ত হন, ঘ্রাণ-বিজ্ঞানের প্রতি নির্বেদ প্রাপ্ত হন, ঘ্রাণ-সংস্পর্শের প্রতি নির্বেদ প্রাপ্ত হন, ঘ্রাণ-সংস্পর্শ হেতু যে সুখ বা দুঃখ বা অদুঃখ-অসুখ-বেদনা উৎপন্ন হয়, তাতেও নির্বেদ প্রাপ্ত হন। জিহ্বার প্রতি নির্বেদ প্রাপ্ত হন, রসের প্রতি নির্বেদ প্রাপ্ত হন, জিহ্বা-বিজ্ঞানের প্রতি নির্বেদ প্রাপ্ত হন, জিহ্বা-সংস্পর্শের প্রতি নির্বেদ প্রাপ্ত হন, জিহ্বা-সংস্পর্শ হেতু যে সুখ বা দুঃখ বা অদুঃখ-অসুখ-বেদনা উৎপন্ন হয়, তাতেও নির্বেদ প্রাপ্ত হন। কায়ের প্রতি নির্বেদ প্রাপ্ত হন, স্প্রষ্টব্যের প্রতি নির্বেদ প্রাপ্ত হন, কায়-বিজ্ঞানের প্রতি নির্বেদ প্রাপ্ত হন, কায়-সংস্পর্শের প্রতি নির্বেদ প্রাপ্ত হন, কায়-সংস্পর্শ হেতু যে সুখ বা দুঃখ বা অদুঃখ-অসুখ-বেদনা উৎপন্ন হয়, তাতেও নির্বেদ প্রাপ্ত হন। মনের প্রতি নির্বেদ প্রাপ্ত হন, ধর্মের প্রতি নির্বেদ প্রাপ্ত হন, মনোবিজ্ঞানের প্রতি নির্বেদ প্রাপ্ত হন, মনো-সংস্পর্শের প্রতি নির্বেদ প্রাপ্ত হন, মনো-সংস্পর্শ হেতু যে সুখ বা দুঃখ বা অদুঃখ-অসুখ-বেদনা উৎপন্ন হয়, তাতেও নির্বেদ প্রাপ্ত হন। নির্বেদ হতে বিরাগ হন, বিরাগ হতে বিমুক্ত হন, বিমুক্তিতে ‘বিমুক্ত হয়েছি’ বলে জ্ঞানের সঞ্চার হয় এবং তিনি প্রকৃষ্টরূপে জানতে পারেন, ‘জন্মবীজ ক্ষীণ হয়েছে, ব্রহ্মচর্য ব্রত উদ্‌যাপিত হয়েছে, করণীয় কার্য কৃত হয়েছে এবং এ জীবনে (আসব ক্ষয়ের জন্য) আর অপর কর্তব্য নাই’।”</p>
<p>“হে ভিক্ষুগণ, ইহাই সর্ব উপাদান পরিসমাপ্তিকর ধর্ম।”</p>
<p class='endsutta'>দশম সূত্র সমাপ্ত।</p>
<p class='endvagga'>অবিদ্যা বর্গ ষষ্ঠ সমাপ্ত।</p>
<p class='uddana-intro'>স্মারক গাথা :</p>
<p class='uddana'>অবিদ্যা, দুই সংযোজন, দুই আসব উক্ত;<br>
দুই অনুশয়, পরিজ্ঞা, দুই পরিসমাপ্তি হলো যুক্ত;<br>
বর্গরূপে এভাবে তা হলো কথিত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
