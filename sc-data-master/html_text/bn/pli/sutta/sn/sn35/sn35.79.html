<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn35.79' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>ষড়ায়তন-সংযুক্তষড়ায়তন-সংযুক্ত</li>
<li class='vagga'>গিলান (রোগী) বর্গ</li>
</ul>
<h1 class='sutta'>৩৫.৭৯. প্রথম অবিদ্যা পরিত্যাগ সূত্র</h1>
</header>
<p>অতঃপর একজন ভিক্ষু যেখানে ভগবান ছিলেন সেখানে উপস্থিত হয়ে ভগবানকে অভিবাদন করে একপাশে উপবেশন করলেন। একপাশে উপবিষ্ট সেই ভিক্ষু ভগবানকে বললেন, “ভন্তে, এক ধর্ম আছে কি, যা পরিত্যাগ করলে ভিক্ষুর অবিদ্যা প্রহীন হয়, বিদ্যা উৎপন্ন হয়?”</p>
<p>“হে ভিক্ষু, এক ধর্ম আছে, যা পরিত্যাগ করলে ভিক্ষুর অবিদ্যা প্রহীন হয়, বিদ্যা উৎপন্ন হয়।”</p>
<p>“ভন্তে, সেই এক ধর্ম কি, যা পরিত্যাগ করলে ভিক্ষুর অবিদ্যা প্রহীন হয়, বিদ্যা উৎপন্ন হয়?”</p>
<p>“হে ভিক্ষু, অবিদ্যাই সেই এক ধর্ম, যা পরিত্যাগ করলে ভিক্ষুর অবিদ্যা প্রহীন হয়, বিদ্যা উৎপন্ন হয়।”</p>
<p>“ভন্তে, কিভাবে জ্ঞাত হলে, কিভাবে দর্শন করলে ভিক্ষুর অবিদ্যা প্রহীন হয়, বিদ্যা উৎপন্ন হয়?”</p>
<p>“হে ভিক্ষু, চক্ষুকে অনিত্যরূপে জ্ঞাত হলে ও দর্শন করলে ভিক্ষুর অবিদ্যা প্রহীন হয়, বিদ্যা উৎপন্ন হয়। রূপকে অনিত্যরূপে জ্ঞাত হলে ও দর্শন করলে ভিক্ষুর অবিদ্যা প্রহীন হয় ও বিদ্যা উৎপন্ন হয়। চক্ষু-বিজ্ঞানকে অনিত্যরূপে জ্ঞাত হলে ও দর্শন করলে ভিক্ষুর অবিদ্যা প্রহীন হয় ও বিদ্যা উৎপন্ন হয়। চক্ষু-সংস্পর্শকে অনিত্যরূপে জ্ঞাত হলে ও দর্শন করলে ভিক্ষুর অবিদ্যা প্রহীন হয় ও বিদ্যা উৎপন্ন হয়। চক্ষু-সংস্পর্শ হেতু উৎপন্ন সুখ বা দুঃখ বা অদুঃখ-অসুখ-বেদনাকে অনিত্যরূপে জ্ঞাত হলে ও দর্শন করলে ভিক্ষুর অবিদ্যা প্রহীন হয় ও বিদ্যা উৎপন্ন হয়।” শ্রোত্রাদি, ঘ্রাণাদি, জিহ্বাদি, কায়াদি ও মনাদি সম্বন্ধেও এইরূপ।</p>
<p>“হে ভিক্ষু, এভাবে জ্ঞাত হলে ও দর্শন করলে ভিক্ষুর অবিদ্যা প্রহীন হয় ও বিদ্যা উৎপন্ন হয়।”</p>
<p class='endsutta'>ষষ্ঠ সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
