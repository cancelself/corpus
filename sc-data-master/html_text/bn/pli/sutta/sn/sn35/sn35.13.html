<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn35.13' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>ষড়ায়তন-সংযুক্তষড়ায়তন-সংযুক্ত</li>
<li class='vagga'>যমক বর্গ</li>
</ul>
<h1 class='sutta'>৩৫.১৩. প্রথম পূর্বে সম্বুদ্ধ সূত্র</h1>
</header>
<p><span class='evam'>আমি এরূপ শুনেছি।</span> এক সময় ভগবান শ্রাবস্তীতে অবস্থান করছিলেন, জেতবনে, অনাথপিণ্ডিক নির্মিত বিহারে। সেখানে ভগবান ভিক্ষুগণকে আহ্বান করলেন, ‘হে ভিক্ষুগণ’, ‘হ্যাঁ ভদন্ত’ বলে ভিক্ষুগণ প্রত্যুত্তরে তাঁদের সম্মতি জানালেন। ভগবান বললেন :</p>
<p>“হে ভিক্ষুগণ, সম্বোধি লাভের পূর্বে অনভিসম্বুদ্ধ ও বোধিসত্ত্ব অবস্থায় আমার মনে এ প্রশ্নের উদয় হয়েছিল, ‘চক্ষুর আস্বাদ কী, দোষ কী, নিঃসরণই বা (মুক্তি) কী? শ্রোত্রের আস্বাদ কী, দোষ কী, নিঃসরণই বা কী? ঘ্রাণের আস্বাদ কী, দোষ কী, নিঃসরণই বা কী? জিহ্বার আস্বাদ কী, দোষ কী, নিঃসরণই বা কী? কায়ের আস্বাদ কী, দোষ কী? নিঃসরণই বা কী? মনের আস্বাদ কী, দোষ কী, নিঃসরণই বা কী?’”</p>
<p>“হে ভিক্ষুগণ, তখন আমার যথাযথ মনস্কারে প্রজ্ঞার উদয় হলো : চক্ষু হেতু যে সুখ-সৌমনস্য উৎপন্ন হয়, তাই চক্ষুর আস্বাদ। চক্ষু যে অনিত্য, দুঃখ, বিপরিণামধর্মী (পরিবর্তনশীল); তা চক্ষুর দোষ। চক্ষুর প্রতি যে ছন্দরাগ (অনুরাগ)দমন, ছন্দরাগ পরিহার, তা চক্ষুর নিঃসরণ (মুক্তি)। শ্রোত্র হেতু যে সুখ-সৌমনস্য উৎপন্ন হয়, তা শ্রোত্রের আস্বাদ। শ্রোত্র যে অনিত্য, দুঃখ, পরিবর্তনশীল; তা শ্রোত্রের দোষ (আদীনব)। শ্রোত্রের প্রতি যে ছন্দরাগ দমন, অনুরাগ পরিহার তা শ্রোত্রের নিঃসরণ। ঘ্রাণ হেতু যে সুখ-সৌমনস্য উৎপন্ন হয়, তা ঘ্রাণের আস্বাদ। ঘ্রাণ যে অনিত্য, দুঃখ ও পরিবর্তনশীল; তা ঘ্রাণের দোষ। ঘ্রাণের প্রতি যে অনুরাগ দমন, ছন্দরাগ পরিহার, তা ঘ্রাণের নিঃসরণ। জিহ্বা হেতু যে সুখ-সৌমনস্য উৎপন্ন হয়, তা জিহ্বার আস্বাদ। জিহ্বা যে অনিত্য, দুঃখ ও পরিবর্তনশীল, তা জিহ্বার দোষ। জিহ্বার প্রতি যে অনুরাগ দমন, ছন্দরাগ পরিহার, তা জিহ্বার নিঃসরণ। কায় (দেহ) হেতু যে সুখ-সৌমনস্য উৎপন্ন হয়, তা কায়ের আস্বাদ। কায় যে অনিত্য, দুঃখ ও পরিবর্তনশীল, তা কায়ের দোষ। কায়ের প্রতি যে অনুরাগ দমন, অনুরাগ পরিহার, তা কায়ের নিঃসরণ। মন হেতু যে সুখ-সৌমনস্য উৎপন্ন হয়, তা মনের আস্বাদ। মন যে অনিত্য, দুঃখ ও পরিবর্তনশীল; তা মনের দোষ। মনের প্রতি যে অনুরাগ দমন, অনুরাগ পরিহার, তা মনের নিঃসরণ।”</p>
<p>“হে ভিক্ষুগণ, যতদিন পর্যন্ত এভাবে এই ছয় আধ্যাত্মিক আয়তনের আস্বাদকে আস্বাদরূপে, দোষকে দোষরূপে ও নিঃসরণকে নিঃসরণরূপে যথাযথভাবে আমি বুঝতে পারিনি ততদিন আমি সদেব সমার সব্রহ্ম জগতে সশ্রমণ-ব্রাহ্মণ ও দেব-মানবের মধ্যে অনুত্তর সম্যক সম্বোধি লাভ করেছি বলে প্রতিজ্ঞাত হইনি। হে ভিক্ষুগণ, যখন আমি এই ছয় আধ্যাত্মিক আয়তনের আস্বাদকে আস্বাদরূপে, দোষকে দোষরূপে ও নিঃসরণকে নিঃসরণরূপে সম্যকভাবে বুঝতে সক্ষম হয়েছি, তখনই আমি সদেব সমার সব্রহ্ম জগতে সশ্রমণ-ব্রাহ্মণ ও দেব-মানবের মধ্যে অনুত্তর সম্যক সম্বোধি লাভ করেছি বলে প্রতিজ্ঞাত হয়েছিলাম এবং আমার জ্ঞানদৃষ্টির বিকাশ হয়েছিল, ‘আমার বিমুক্তি অকম্পিত, এই আমার অন্তিম জন্ম, এখন আর পুনর্জন্মের সম্ভাবনা নেই’।”</p>
<p class='endsutta'>প্রথম সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
