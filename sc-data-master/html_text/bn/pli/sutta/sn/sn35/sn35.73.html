<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn35.73' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>ষড়ায়তন-সংযুক্তষড়ায়তন-সংযুক্ত</li>
<li class='vagga'>মিগজাল বর্গ</li>
</ul>
<h1 class='sutta'>৩৫.৭৩. তৃতীয় ছয় স্পর্শায়তন সূত্র</h1>
</header>
<p>“হে ভিক্ষুগণ, যে ভিক্ষু ছয় স্পর্শায়তনের সমুদয় (উৎপত্তি), অস্তগমন (বিলয়), আস্বাদ, আদীনব (দোষ) ও নিঃসরণ (মুক্তি) সম্পর্কে যথাযথভাবে জানে না, তার ব্রহ্মচর্য অপূর্ণ এবং সে এই ধর্মবিনয় হতে বহুদূরে স্থিত।”</p>
<p>এরূপ উক্ত হলে জনৈক ভিক্ষু ভগবানকে বললেন, “ভন্তে, আমি এখানে হতাশাগ্রস্ত, ভগ্নোৎসাহ; যেহেতু আমি ছয় স্পর্শায়তনের সমুদয়, বিলয়, আস্বাদ, দোষ ও নিঃসরণ সম্পর্কে যথাযথভাবে সম্যক প্রজ্ঞার দ্বারা জ্ঞাত নই।”</p>
<p>“হে ভিক্ষু, তুমি ইহা কী মনে কর, চক্ষু নিত্য নাকি অনিত্য?”</p>
<p>“অনিত্য, ভন্তে।”</p>
<p>“যা অনিত্য তা দুঃখ নাকি সুখ?”</p>
<p>“দুঃখ, ভন্তে।”</p>
<p>“যা অনিত্য, দুঃখ ও পরিবর্তনশীল; তাকে ‘ইহা আমার’, ‘ইহা আমি’, ‘ইহা আমার আত্মা’, বলে দর্শন করা উচিত কি?”</p>
<p>“নিশ্চয়ই নয়, ভন্তে।” শ্রোত্র, ঘ্রাণ, জিহ্বা, কায় ও মন সম্বন্ধেও এইরূপ।</p>
<p>“হে ভিক্ষুগণ, শ্রুতবান আর্যশ্রাবক বিষয়টি এভাবে দর্শন করে চক্ষুতে নির্বেদ প্রাপ্ত হন, শ্রোত্রে নির্বেদ প্রাপ্ত হন, ঘ্রাণে নির্বেদপ্রাপ্ত হন, জিহ্বায় নির্বেদপ্রাপ্ত হন, কায়ে নির্বেদ প্রাপ্ত হন ও মনে নির্বেদ প্রাপ্ত হন। নির্বেদ প্রাপ্ত হয়ে বিরাগ হন, বিরাগ হতে বিমুক্ত হন, বিমুক্তিতে ‘বিমুক্ত হয়েছি’ বলে জ্ঞানের উদয় হয় এবং তিনি প্রকৃষ্টরূপে জানতে পারেন, আমার জন্মবীজ ক্ষীণ হয়েছে, ব্রহ্মচর্যব্রত উদ্‌যাপিত হয়েছে, করণীয় কার্য কৃত হয়েছে, এ জীবনে (আসবক্ষয়ের জন্য) আর অন্য কর্তব্য নাই।”</p>
<p class='endsutta'>একাদশ সূত্র সমাপ্ত।</p>
<p class='endvagga'>মিগজাল বর্গ সপ্তম সমাপ্ত।</p>
<p class='uddana-intro'>স্মারক গাথা :</p>
<p class='uddana'>মিগজাল সূত্র দুইটি উক্ত, সমিদ্ধি সূত্র উক্ত হলো চারটি;<br>
উপসেন, উপবান প্রত্যেকে একটি করে<br>
কিন্তু ছয় স্পর্শায়তন উক্ত হলো তিনটি।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
