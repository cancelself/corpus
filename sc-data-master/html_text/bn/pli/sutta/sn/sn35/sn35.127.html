<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn35.127' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>ষড়ায়তন-সংযুক্তষড়ায়তন-সংযুক্ত</li>
<li class='vagga'>গৃহপতি বর্গ</li>
</ul>
<h1 class='sutta'>৩৫.১২৭. ভারদ্বাজ সূত্র</h1>
</header>
<p><span class='evam'>আমি এরূপ শুনেছি।</span> এক সময় আয়ুষ্মান পিন্ডোল ভারদ্বাজ কৌশাম্বীতে অবস্থান করছিলেন, ঘোষিতারামে । তখন রাজা উদেন যেখানে আয়ুষ্মান পিন্ডোল ভারদ্বাজ ছিলেন সেখানে উপস্থিত হয়ে আয়ুষ্মান পিন্ডোল ভারদ্বাজের সহিত প্রীতি আলাপ ও কুশলপ্রশ্নাদি বিনিময় করে একপাশে উপবেশন করলেন। একপাশে উপবিষ্ট রাজা উদেন আয়ুষ্মান পিন্ডোল ভারদ্বাজকে বললেন, “ভো ভারদ্বাজ, কী হেতু, কী প্রত্যয়, যদ্বারা ভিক্ষুগণ তরুণ অবস্থায়ই গাঢ় কৃষ্ণকেশ ভদ্রযৌবনসম্পন্ন প্রথম বয়সে ইন্দ্রিয়সুখে নির্লিপ্ত হয়ে যাবজ্জীবন (আজীবন) পরিপূর্ণ, পরিশুদ্ধ ব্রহ্মচর্য আচরণ করেন এবং চিরকাল (সারা জীবন) এর ধারাবাহিকতা সুরক্ষা করেন?”</p>
<p>“মহারাজ, সেই সুবিদিত, প্রত্যক্ষদর্শী ভগবান অর্হৎ সম্যকসম্বুদ্ধ কর্তৃক ইহা উক্ত হয়েছে, ‘হে ভিক্ষুগণ, তোমরা এসো, মাতৃজাতির মধ্যে যে মাতা, ভগ্নী বা কন্যা সমতুল্যা; তাকে স্বীয় মাতা, ভগ্নী বা কন্যা বলে (দৃষ্টিতে) চিত্ত উৎপাদন কর’। মহারাজ, ইহাই হেতু, ইহাই প্রত্যয় যদ্বারা ভিক্ষুগণ তরুণ অবস্থায়ই গাঢ় কৃষ্ণকেশ ভদ্রযৌবনসম্পন্ন প্রথম বয়সে ইন্দ্রিয়সুখে নির্লিপ্ত হয়ে আজীবন পরিপূর্ণ, পরিশুদ্ধ ব্রহ্মচর্য আচরণ করেন এবং চিরকাল এর ধারাবাহিকতা সুরক্ষা করেন।”</p>
<p>“ভো ভারদ্বাজ, লোলুপ (চঞ্চল) চিত্তে সময়ে সময়ে মাতৃজাতির মধ্যে যারা মাতা, ভগ্নী বা কন্যা সমতুল্যা; তাদের প্রতি লোভধর্ম (আসক্তি) উৎপন্ন হয়। ভো ভারদ্বাজ, অন্য কোনো হেতু, অন্য কোনো প্রত্যয় আছে কি, যদ্বারা ভিক্ষুগণ তরুণ অবস্থায়ই গাঢ় কালকেশ ভদ্রযৌবনসম্পন্ন প্রথম বয়সে ইন্দ্রিয়সুখে নির্লিপ্ত হয়ে আজীবন পরিপূর্ণ পরিশুদ্ধ ব্রহ্মচর্য আচরণ করেন এবং চিরকাল এর ধারাবাহিকতা সুরক্ষা করেন?”</p>
<p>“মহারাজ, সেই সুবিদিত, প্রত্যক্ষদর্শী ভগবান অর্হৎ সম্যকসম্বুদ্ধ কর্তৃক ইহা উক্ত হয়েছে, ‘হে ভিক্ষুগণ, এসো, তোমরা এই শরীরে, পদতলের উর্ধ্বভাগ হতে কেশের (চুলের) অধোভাগ পর্যন্ত বিস্তৃত ত্বকাবৃত দেহপুরে নানা প্রকার অশুচি পর্যবেক্ষণ কর। এই দেহে আছে কেশ (চুল), লোম, নখ, দন্ত, ত্বক, মাংস, স্নায়ু, অস্থি, অস্থিমজ্জা, বৃক্ক (কিড্‌নি), হৃদয়, যকৃত, ক্লোমা, পৱীহা, ফুসফুস, বৃহদান্ত্র, ক্ষুদ্রান্ত্র, উদর্য (উদর), বিষ্ঠা, পিত্ত, শ্লেষ্মা, পুঁজ, লোহিত (রক্ত), স্বেদ (ঘর্ম), মেদ, অশ্রু, চর্বি, থুথু, শিখ্‌নি (নাকের শ্লেষ্মা), লসিকা, মূত্র। মহারাজ, ইহাই হেতু, ইহাই প্রত্যয় যদ্বারা ভিক্ষুগণ তরুণ অবস্থায়ই গাঢ় কালকেশ ভদ্রযৌবনসম্পন্ন প্রথম বয়সে ইন্দ্রিয়সুখে নির্লিপ্ত হয়ে আজীবন পরিপূর্ণ পরিশুদ্ধ ব্রহ্মচর্য আচরণ করেন এবং চিরকাল এর ধারাবাহিকতা সুরক্ষা করেন।”</p>
<p>“ভো ভারদ্বাজ, যে ভিক্ষুগণ ভাবিতকায়, ভাবিতশীল, ভাবিতচিত্ত, ভাবিত-প্রজ্ঞা তা তাদের জন্য সুখকর। ভো ভারদ্বাজ, যে ভিক্ষুগণ অভাবিতকায়, অভাবিতশীল, অভাবিতচিত্ত, অভাবিত প্রজ্ঞা, তা তাদের জন্য দুঃখকর।”</p>
<p>“ভো ভারদ্বাজ, সময়ে সময়ে (কোনো কোনো সময়) ‘অশুভ বিষয়’ মনন করব এরূপ চিন্তা করলে শুভ চিন্তা জাগ্রত হয়। ভো ভারদ্বাজ, অন্য কোনো হেতু, অন্য কোনো প্রত্যয় আছে কি যদ্বারা ভিক্ষুগণ তরুণ অবস্থায়ই গাঢ় কালকেশ ভদ্রযৌবনসম্পন্ন প্রথম বয়সে ইন্দ্রিয়সুখে নির্লিপ্ত হয়ে যাবজ্জীবন পরিপূর্ণ পরিশুদ্ধ ব্রহ্মচর্য আচরণ করেন এবং সারাজীবন এর ধারাবাহিকতা সুরক্ষা করেন?”</p>
<p>“মহারাজ, সেই সুবিদিত, প্রত্যক্ষদর্শী, ভগবান অর্হৎ সম্যকসম্বুদ্ধ কর্তৃক ইহা উক্ত হয়েছে, “হে ভিক্ষুগণ, এসো, তোমরা ইন্দ্রিয়ে গুপ্তদ্বার হয়ে অবস্থান কর। চক্ষু দ্বারা রূপ দেখে (স্ত্রী-পুরুষাদি ভেদে শোভন) নিমিত্তগ্রাহী এবং (হস্ত-পদ-শীর্ষ-হাস্য-লাস্য-বাক্য-দৃষ্টি ইত্যাদি ভেদে) কামব্যঞ্জক আচারগ্রাহী হবে না। যে কারণে চক্ষু-ইন্দ্রিয় অসংযত হয়ে বিচরণ করলে অভিধ্যা (লোভ) ও দৌর্মনস্যাদি পাপা-অকুশলধর্ম অনুস্রাবিত হয়; উহার সংযমের জন্য অগ্রসর হও, চক্ষু-ইন্দ্রিয় রক্ষা করো, চক্ষু ইন্দ্রিয়ে সংযম প্রাপ্ত হও।’ শ্রোত্র দ্বারা শব্দ শুনে, ঘ্রাণ (নাসিকা) দ্বারা গন্ধ আঘ্রাণ করে, জিহ্বা দ্বারা রস আস্বাদিত করে, কায় দ্বারা স্প্রষ্টব্য স্পর্শ করে ও মন দ্বারা ধর্ম জ্ঞাত হয়েও এরূপ। “মহারাজ, ইহাই হেতু, ইহাই প্রত্যয় যেজন্য ভিক্ষুগণ তরুণ অবস্থায়ই গাঢ় কালকেশ ভদ্রযৌবনসম্পন্ন প্রথম বয়সে ইন্দ্রিয়সুখে নির্লিপ্ত হয়ে যাবজ্জীবন পরিপূর্ণ পরিশুদ্ধ ব্রহ্মচর্য আচরণ করেন এবং সারাজীবন এর ধারাবাহিকতা সুরক্ষা করেন।”</p>
<p>“আশ্চর্য, ভো ভারদ্বাজ! অদ্ভুত, ভো ভারদ্বাজ! ওই পর্যন্ত ইহা সেই সুবিদিত, প্রত্যক্ষদর্শী ভগবান অর্হৎ সম্যকসম্বুদ্ধ কর্তৃক সুভাষিত হয়েছে। ভো ভারদ্বাজ, বাস্তবিক, ইহাই সেই হেতু, সেই প্রত্যয় যেজন্য ভিক্ষুগণ তরুণ অবস্থায়ই গাঢ় কৃষ্ণকেশ ভদ্রযৌবনসম্পন্ন প্রথম বয়সে ইন্দ্রিয়সুখে নির্লিপ্ত হয়ে আজীবন পরিপূর্ণ পরিশুদ্ধ ব্রহ্মচর্য আচরণ করেন এবং সারাজীবন এর ধারাবাহিকতা সুরক্ষা করেন।”</p>
<p>“ভো ভারদ্বাজ, যে সময়ে আমি অরক্ষিত কায়-বাক্য-মনে, স্মৃতিহীন, অসংযত-ইন্দ্রিয়ে অন্তঃপুরে প্রবেশ করি, সে সময়ে লোভধর্ম আমাকে অভিভূত (পরাভূত) করে। ভো ভারদ্বাজ, যে সময় আমি সুরক্ষিত কায়-বাক্য-মনে, স্মৃতিযুক্ত, সংযত-ইন্দ্রিয়ে অন্তঃপুরে প্রবেশ করি, সে সময় লোভধর্ম আমাকে অভিভূত করে না।”</p>
<p>“আশ্চর্য ভো ভারদ্বাজ! অতি আশ্চর্য ভো ভারদ্বাজ! যেমন ভো ভারদ্বাজ, কেহ উল্টাকে সোজা করে, আবৃতকে অনাবৃত করে, ভ্রান্ত পথিককে পথ প্রদর্শন করে অথবা অন্ধকারে তৈলপ্রদীপ ধারণ করে যাতে চক্ষুষ্মান ব্যক্তি রূপ (দৃশ্যবস্তুসমূহ) দেখতে পায়; এরূপে মাননীয় ভারদ্বাজ কর্তৃক বিবিধ পর্যায়ে ধর্ম প্রকাশিত হলো। ভো ভারদ্বাজ, আমি ভগবানের শরণ গ্রহণ করছি, ধর্মের শরণ গ্রহণ করছি ও ভিক্ষু সংঘের শরণ গ্রহণ করছি। মাননীয় ভারদ্বাজ, আজ হতে জীবনের শেষ পর্যন্ত (আমরণ) আমাকে শরণাগত উপাসকরূপে ধারণা করুন।”</p>
<p class='endsutta'>চতুর্থ সূত্র সমাপ্ত</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
