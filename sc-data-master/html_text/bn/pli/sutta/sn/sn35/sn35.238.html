<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn35.238' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>ষড়ায়তন-সংযুক্তষড়ায়তন-সংযুক্ত</li>
<li class='vagga'>আশীবিষ (সর্প) বর্গ</li>
</ul>
<h1 class='sutta'>৩৫.২৩৮. সর্পোপম সূত্র</h1>
</header>
<p>“হে ভিক্ষুগণ, মনে কর, উগ্রতেজী ও ঘোর বিষসম্পন্ন চারটি সর্প। অতঃপর জীবনধারণে ইচ্ছুক, মরতে অনিচ্ছুক, সুখকামী, দুঃখ-অনাকাঙ্ক্ষী কোনো পুরুষ সেখানে আসে। তাকে জনগণ এরূপ বলে, ‘হে পুরুষ, এই উগ্রতেজী ও ঘোর বিষসম্পন্ন সর্প চারটিকে যথাসময়ে জাগ্রত করা উচিত, যথাসময়ে স্নান করানো উচিত, যথাসময়ে ভোজন করানো উচিত এবং যথাসময়ে শয়ন করানো উচিত। হে পুরুষ, যখনি এই উগ্রতেজী ও ঘোর বিষসম্পন্ন সর্প চারটির যেকোনো একটি কুপিত (ক্রোধান্বিত) হবে তখনি তুমি মৃত্যু কবলে গমন করবে অথবা মরণতুল্য দুঃখ পাবে। হে পুরুষ, অতএব তোমার যা করণীয় তা কর।’”</p>
<p>“হে ভিক্ষুগণ, অতঃপর উগ্রতেজী, ঘোর বিষসম্পন্ন সর্প চারটির ভয়ে ভীত সেই পুরুষটি এদিক-সেদিক পলায়ন করে। লোকে তাকে বলে, ‘হে পুরুষ, তোমাকে পশ্চাৎ পশ্চাৎ অনুসরণকারী পাঁচজন শত্রুপক্ষীয় হত্যাকারী বলছে, যেখানে আমরা তাকে দেখতে পাব সেখানেই তাকে হত্যা করব। হে পুরুষ, এ বিষয়ে তোমার যা করণীয়, তা কর।’”</p>
<p>“হে ভিক্ষুগণ, অতঃপর উগ্রতেজী, ঘোর বিষসম্পন্ন চারটি সর্পের ও শত্রুপক্ষীয় পাঁচজন হত্যাকারীর ভয়ে ভীত সেই পুরুষ এদিক-সেদিক পলায়ন করতে লাগল। লোকে তাকে এরূপ বলে, ‘হে পুরুষ, তোমাকে পিছনে পিছনে অনুসরণকারী নিষ্‌কোষিত অসিধারী, হত্যাকারী ষষ্ঠ দস্যুর উক্তি হলো, যেখানেই আমি তাকে দেখব সেখানেই তার মস্তক ভূপাতিত করব। হে পুরুষ এ বিষয়ে তোমার যা করণীয় তা কর।’”</p>
<p>“অতঃপর হে ভিক্ষুগণ, উগ্রতেজী, ঘোরবিষসম্পন্ন চারটি সর্পের, শত্রুপক্ষীয় পাঁচজন হত্যাকারীর ও নিষ্কোষিত অসিধারী ষষ্ঠ হত্যাকারী দস্যুর ভয়ে ভীত পুরুষটি এদিক-সেদিক পলায়ন করতে লাগল। তখন সে একটি শূন্য গ্রাম দেখতে পেল। যখন যেই গৃহে প্রবেশ করে, সে রিক্ত গৃহে প্রবেশ করে, খালি (ফাঁকা) গৃহে প্রবেশ করে, শূন্য গৃহে প্রবেশ করে। যখনি যেই ভাজন (পাত্র) স্পর্শ করে, সে রিক্ত ভাজন স্পর্শ করে, খালি ভাজন স্পর্শ করে, শূন্য ভাজন স্পর্শ করে। লোকে তাকে এরূপ বলে, ‘হে পুরুষ, এই শূন্য গ্রামে এখন চোর ও গ্রাম ঘাতকগণ প্রবেশ করতেছে। হে পুরুষ, এ বিষয়ে তোমার যা করণীয় তা কর’।”</p>
<p>“অতঃপর হে ভিক্ষুগণ, উগ্রতেজী ঘোরবিষসম্পন্ন চারটি সর্পের, শত্রুপক্ষীয় পাঁচজন হত্যাকারীর, নিষ্কোষিত অসিধারী ষষ্ঠ হত্যাকারী দস্যুর এবং চোর ও গ্রামঘাতকগণের ভয়ে ভীত পুরুষটি এদিক-সেদিক পলায়ন করতে লাগল। সে দেখতে পেল, তার সম্মুখে এক মহার্ণব, মহোদধি রয়েছে, যার এই তীর ভয়সঙ্কুল এবং অপরতীর ক্ষেম (নিরাপদ) ও অভয়পূর্ণ। তার নিকট না আছে তরণের নৌকা, না আছে ‘পরপারে গমনের সেতু’। তখন তার মনে হলো, এই ত আমার সম্মুখে এক মহার্ণব, মহোদধি রয়েছে, যার এই তীর ভয়সঙ্কুল এবং অপরতীর ক্ষেম (নিরাপদ) ও অভয়পূর্ণ। এদিকে আমার নিকট না আছে তরণের নৌকা, না আছে ‘পরপারে গমনের সেতু’। তাহলে কি আমি তৃণকাষ্ঠ, শাখাপলাশ সংগ্রহ করে ভেলা বেঁধে তা অবলম্বনে হস্তপদে বেয়ে নিরাপদে সাগরপাড়ে উত্তীর্ণ হবো? এই ভেবে ওই পুরুষ (ব্যক্তি) তৃণকাষ্ঠ ও শাখাপলাশ সংগ্রহ করে ভেলা বেঁধে তা অবলম্বনে হস্তপদে বেয়ে নিরাপদে সাগরপাড় উত্তীর্ণ হলো; তীর্ণ, পারগত স্থলেস্থিত ব্রাহ্মণ সদৃশ।”</p>
<p>“হে ভিক্ষুগণ, লক্ষিত অর্থ-বিজ্ঞাপনের জন্যই এই উপমা উপস্থিত করা হয়েছে। উপমার অর্থ এই : হে ভিক্ষুগণ, এ স্থলে উগ্রতেজী ঘোরবিষসম্পন্ন চারি সর্প চারি মহাভূতের নামান্তর। যথা : পৃথিবীধাতু, আপধাতু, তেজধাতু, বায়ুধাতু।</p>
<p>“হে ভিক্ষুগণ, শত্রুপক্ষীয় পঞ্চ হত্যাকারী পঞ্চ উপাদানস্কন্ধেরই অধিবচন বা নামান্তর, যথা : রূপ-উপাদানস্কন্ধ, বেদনা-উপাদান-স্কন্ধ, সংজ্ঞা-উপাদান-স্কন্ধ, সংস্কার-উপাদান-স্কন্ধ ও বিজ্ঞান-উপাদান-স্কন্ধ।”</p>
<p>“হে ভিক্ষুগণ, নিষ্কোষিত অসিধারী ষষ্ঠ হত্যাকারী দস্যু নন্দিরাগের (আসক্তির) অধিবচন।”</p>
<p>“হে ভিক্ষুগণ, শূন্য গ্রাম ছয় আধ্যাত্মিক আয়তনের অধিবচন। পণ্ডিত, বিজ্ঞ, মেধাবী ব্যক্তি যদি পরীক্ষা (গবেষণা) করেন, তাহলে রিক্ত, খালি ও শূন্য হিসেবেই চক্ষু প্রতীয়মান হয়। (চক্ষুর ক্ষয়ধর্মতা প্রকটিত হয়)”। শ্রোত্র, ঘ্রাণ, জিহ্বা, কায় এবং মন সম্পর্কেও এইরূপ।</p>
<p>“হে ভিক্ষুগণ, চোর-গ্রামঘাতকগণ ছয় বাহির আয়তনেরই অধিবচন। ভিক্ষুগণ, মনোজ্ঞ-অমনোজ্ঞ রূপে চক্ষু হত (বিনাশপ্রাপ্ত) হয়। মনোজ্ঞ-অমনোজ্ঞ শব্দে শ্রোত্র হত হয়। মনোজ্ঞ-অমনোজ্ঞ গন্ধে ঘ্রাণ হত হয়। মনোজ্ঞ-অমনোজ্ঞ রসে জিহ্বা হত হয়। মনোজ্ঞ-অমনোজ্ঞ স্প্রষ্টব্যে কায় হত হয়। মনোজ্ঞ-অমনোজ্ঞ ধর্মে (জ্ঞেয় বিষয়ে) মন হত হয়।”</p>
<p>“হে ভিক্ষুগণ, মহার্ণব, মহোদধি (সমুদ্র) চারি ওঘের অধিবচন বা নামান্তর। যথা : কাম ওঘ, ভব ওঘ, দৃষ্টি ওঘ ও অবিদ্যা ওঘ।”</p>
<p>“হে ভিক্ষুগণ, সংশয়াপন্ন ও ভয়সঙ্কুল এই তীর সৎকায়ের নামান্তর।”</p>
<p>“ভিক্ষুগণ, নিরাপদ ও অভয়পূর্ণ অপরতীর নির্বাণের নামান্তর।”</p>
<p>“ভিক্ষুগণ, ভেলা আর্য অষ্টাঙ্গিক মার্গের অধিবচন। যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক জীবিকা, সম্যক প্রচেষ্টা, সম্যক স্মৃতি ও সম্যক সমাধি।”</p>
<p>“ভিক্ষুগণ, হস্তপদের প্রচেষ্টা বীর্যারম্ভের অধিবচন।”</p>
<p>“ভিক্ষুগণ, উত্তীর্ণ পরপারে উপনীত ব্রাহ্মণ ‘অরহতের’ অধিবচন।”</p>
<p class='endsutta'>প্রথম সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
