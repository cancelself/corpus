<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn35.105' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>ষড়ায়তন-সংযুক্তষড়ায়তন-সংযুক্ত</li>
<li class='vagga'>যোগক্ষেমী বর্গ</li>
</ul>
<h1 class='sutta'>৩৫.১০৫. নির্ভরশীল সূত্র</h1>
</header>
<p>“হে ভিক্ষুগণ, কীসে নির্ভরশীল হয়ে, কী আশ্রয় করে অধ্যাত্ম (ব্যক্তিগত) সুখ-দুঃখ উৎপন্ন হয়?” “ভন্তে, ধর্ম ভগবৎমূলক ভগবৎপ্রবণ ভগবৎশরণ। এ ভাষিতের অর্থ ভগবানেরই প্রতিভাত হোক। ভগবানের মুখে শুনে ভিক্ষুগণ ধারণ করবেন।”</p>
<p>“হে ভিক্ষুগণ, চক্ষুতে নির্ভরশীল হয়ে, চক্ষু আশ্রয় করে অধ্যাত্ম সুখ-দুঃখ উৎপন্ন হয়। শ্রোত্রে নির্ভরশীল হয়ে, শ্রোত্র আশ্রয় করে অধ্যাত্ম সুখ-দুঃখ উৎপন্ন হয়। ঘ্রাণের উপর নির্ভরশীল হয়ে, ঘ্রাণ আশ্রয় করে অধ্যাত্ম সুখ-দুঃখ উৎপন্ন হয়। জিহ্বার উপর নির্ভরশীল হয়ে, জিহ্বা আশ্রয় করে অধ্যাত্ম সুখ-দুঃখ উৎপন্ন হয়। কায়ের উপর নির্ভরশীল হয়ে, কায় আশ্রয় করে অধ্যাত্ম সুখ বা দুঃখ উৎপন্ন হয়। মনের উপর নির্ভরশীল হয়ে, মন আশ্রয় করে অধ্যাত্ম সুখ-দুঃখ উৎপন্ন হয়।”</p>
<p>“হে ভিক্ষুগণ, তোমরা ইহা কী মনে কর, চক্ষু নিত্য নাকি অনিত্য?”</p>
<p>“অনিত্য, ভন্তে।”</p>
<p>“যা অনিত্য, তা দুঃখ নাকি সুখ?”</p>
<p>“দুঃখ, ভন্তে।”</p>
<p>“যা অনিত্য, দুঃখ ও পরিবর্তনশীল; তা আশ্রয় না করে অধ্যাত্ম সুখ-দুঃখ উৎপন্ন হতে পারে কি?”</p>
<p>“নিশ্চয়ই নয়, ভন্তে।”</p>
<p>শ্রোত্র, ঘ্রাণ, জিহ্বা, কায় ও মন সম্পর্কেও এইরূপ।</p>
<p>“হে ভিক্ষুগণ, শ্রুতবান আর্যশ্রাবক বিষয়টি এভাবে দর্শন করে চক্ষুতে নির্বেদ প্রাপ্ত হন, শ্রোত্রে নির্বেদ প্রাপ্ত হন, ঘ্রাণে নির্বেদপ্রাপ্ত হন, জিহ্বায় নির্বেদপ্রাপ্ত হন, কায়ে নির্বেদ প্রাপ্ত হন ও মনে নির্বেদ প্রাপ্ত হন। নির্বেদ প্রাপ্ত হয়ে বিরাগ হন, বিরাগ হতে বিমুক্ত হন, বিমুক্তিতে ‘বিমুক্ত হয়েছি’ বলে জ্ঞানের উদয় হয় এবং তিনি প্রকৃষ্টরূপে জানতে পারেন, আমার জন্মবীজ ক্ষীণ হয়েছে, ব্রহ্মচর্যব্রত উদ্‌যাপিত হয়েছে, করণীয় কার্য কৃত হয়েছে, এ জীবনে (আসবক্ষয়ের জন্য) আর অন্য কর্তব্য নাই।”</p>
<p class='endsutta'>দ্বিতীয় সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
