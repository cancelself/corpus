<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn35.239' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>ষড়ায়তন-সংযুক্তষড়ায়তন-সংযুক্ত</li>
<li class='vagga'>আশীবিষ (সর্প) বর্গ</li>
</ul>
<h1 class='sutta'>৩৫.২৩৯. রথোপম সূত্র</h1>
</header>
<p>“হে ভিক্ষুগণ, ত্রিবিধ ধর্মে সমন্বাগত ভিক্ষু প্রত্যক্ষ জীবনে সুখ-সৌমনস্যবহুল হয়ে অবস্থান করে। আসবক্ষয়ের জন্য তার জ্ঞান আরব্ধ হয় (পরিপক্ব হয়)। ত্রিবিধ ধর্ম কী কী? ইন্দ্রিয়ে গুপ্তদ্বার হয়, ভোজনে মাত্রাজ্ঞ হয়, জাগরণে নিযুক্ত হয়।”</p>
<p>“হে ভিক্ষুগণ, কিরূপে ভিক্ষু ইন্দ্রিয়ে গুপ্তদ্বার হয়? ভিক্ষুগণ, এখানে (এই বুদ্ধশাসনে) ভিক্ষু চক্ষু দ্বারা রূপ দেখে নিমিত্তগ্রাহী হন না, অনুব্যঞ্জনগ্রাহী হন না; যে বিষয়ে এই চক্ষু ইন্দ্রিয় অসংযত বিহারীর (অবস্থানকারীর) অভিধ্যা (লোভ) দৌর্মনস্যকর পাপ অকুশলধর্মসমূহ অনুস্রাবিত হয়, তিনি উহার সংবরের জন্য অগ্রসর হন, চক্ষু-ইন্দ্রিয় রক্ষা করেন, চক্ষু-ইন্দ্রিয়ে সংযত হন।”</p>
<p>“শ্রোত্র দ্বারা শব্দ শ্রবণ করে, ঘ্রাণ দ্বারা গন্ধ আঘ্রাণ করে, জিহ্বা দ্বারা রস আস্বাদন করে, কায় দ্বারা স্প্রষ্টব্য স্পর্শ করে ও মন দ্বারা ধর্ম (চিন্তনীয় বিষয়) জ্ঞাত হয়েও এইরূপ।</p>
<p>“হে ভিক্ষুগণ, মনে কর, সমতল ভূমিতে চারি মহাপথের সংযোগস্থলেসুবিনীত, সুদান্ত-অশ্বযুক্ত রথ সুবিন্যস্ত কশাসহ স্থিত হয়, তাতে দক্ষ রথাচার্য অশ্বদমনকারী সারথি আরোহণ করে বাম হস্তে রশি ও দক্ষিণ হস্তে (ডান হস্তে) কশা (অঙ্কুশ) গ্রহণপূর্বক যেদিকে যেভাবে ইচ্ছা সম্মুখে-পশ্চাতে রথ চালনা করে। এভাবেই হে ভিক্ষুগণ, ভিক্ষু ষড়-ইন্দ্রিয় সুরক্ষার জন্যে শিক্ষা করে, সংযমের জন্যে শিক্ষা করে, দমনের জন্যে শিক্ষা করে, উপশমের জন্যে শিক্ষা করে। হে ভিক্ষুগণ, এভাবে ভিক্ষু ইন্দ্রিয়ে গুপ্তদ্বার হয়”।</p>
<p>“হে ভিক্ষুগণ, কিভাবে ভিক্ষু ভোজনে মাত্রাভিজ্ঞ হয়?” “ভিক্ষুগণ, এখানে ভিক্ষু যথার্থ জ্ঞানপূর্বক আহার গ্রহণ করেন, ক্রীড়ার জন্য নয়, মত্ততার জন্য নয়, মন্ডন (সৌষ্ঠব) ও বিভূষণের (শোভা বর্ধনের) জন্যে নয়। ইহা শুধু শরীর স্থিতির জন্য, জীবন-যাপনের জন্যে, ক্ষুধা-যন্ত্রণার উপশমের জন্য এবং মার্গ-ব্রহ্মচর্যের সহায়তার জন্য। এরূপে পুরাতন ক্ষুধা-বেদনার উপশম করব, (অমিত ভোজনজনিত) নতুন বেদনা উৎপন্ন করব না, যাতে আমার জীবনযাত্রা নির্দোষ হয় ও স্বচ্ছন্দে অবস্থান করতে পারি।”</p>
<p>“যেমন হে ভিক্ষুগণ, কোনো ব্যক্তি ব্রণ (ক্ষত) আরোগ্যের জন্যে চর্বি ইত্যাদি লেপন করে বা সহজে ভার বহনের জন্যে চাকার অক্ষদন্ডের ঘর্ষণ নিবারণার্থ তৈলাক্ত করে; এভাবেই হে ভিক্ষুগণ, এখানে ভিক্ষু যথার্থ জ্ঞানপূর্বক আহার গ্রহণ করেন, ক্রীড়ার জন্য নয়, মত্ততার জন্য নয়, মন্ডন (সৌষ্ঠব) ও বিভূষণের (শোভা বর্ধনের) জন্যে নয়। ইহা শুধু শরীর স্থিতির জন্য, জীবনযাপনের জন্যে, ক্ষুধা-যন্ত্রণার উপশমের জন্য এবং মার্গ-ব্রহ্মচর্যের সহায়তার জন্য। এরূপে পুরাতন ক্ষুধা-বেদনার উপশম করব, (অমিত ভোজনজনিত) নতুন বেদনা উৎপন্ন করব না, যাতে আমার জীবনযাত্রা নির্দোষ হয় ও স্বচ্ছন্দে অবস্থান করতে পারি।”</p>
<p>“হে ভিক্ষুগণ, এভাবেই ভিক্ষু ভোজনে মাত্রাভিজ্ঞ হয়।”</p>
<p>“হে ভিক্ষুগণ, কিভাবে ভিক্ষু জাগরণে নিযুক্ত হয়?” “ভিক্ষুগণ, এখানে ভিক্ষু দিবসে চংক্রমণ ও উপবেশন দ্বারা আবরণীয় ধর্ম হতে চিত্তকে পরিশুদ্ধ করেন, রাত্রির প্রথম যামে চংক্রমণ ও উপবেশন দ্বারা আবরণীয় ধর্ম হতে চিত্তকে পরিশুদ্ধ করেন। রাত্রির মধ্যম যামে পায়ের উপর পা (ডানপায়ের উপর বাম পা) রেখে, স্মৃতি-সম্প্রজ্ঞানের সাথে যথাসময়ে গাত্রোত্থান ধারণা মনে রেখে দক্ষিণ (ডান) পার্শ্বে সিংহশয্যায় শয়ন করেন। রাত্রির শেষ যামে প্রত্যুত্থান করে চক্রমণ ও ধ্যানাসনে উপবেশন দ্বারা আবরণীয় ধর্ম হতে চিত্ত পরিশুদ্ধ করেন। এভাবেই হে ভিক্ষুগণ, জাগরণে নিয়োজিত হয়।”</p>
<p>“হে ভিক্ষুগণ, এই ত্রিবিধ ধর্মে সমন্বাগত ভিক্ষু প্রত্যক্ষ (ইহ) জীবনে সুখ-সৌমনস্যবহুল হয়ে অবস্থান করে। আসবক্ষয়ের জন্যে তার জ্ঞান আরব্ধ হয়।”</p>
<p class='endsutta'>দ্বিতীয় সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
