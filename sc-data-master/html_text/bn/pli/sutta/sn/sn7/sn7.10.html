<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn7.10' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>ব্রাহ্মণ-সংযুক্ত</li>
<li class='vagga'>অর্হৎ বর্গ</li>
</ul>
<h1 class='sutta'>৭.১০. বহুকন্যা সূত্র</h1>
</header>
<p>একসময় ভগবান কৌশলরাজ্যের কোনো এক গহীন অরণ্যে অবস্থান করছেন। তখন জনৈক এক ভারদ্বাজগোত্র ব্রাহ্মণের চৌদ্দটি বলদ গরু হারিয়ে যায়। ভারদ্বাজগোত্র ব্রাহ্মণ সেই বলদগুলো খুঁজতে খুঁজতে সে বনে প্রবেশ করলেন। সেখানে তিনি ঋজুদেহে নিবিষ্ট মনে পদ্মাসনে উপবিষ্ট ভগবানকে দেখতে পেলেন। দেখেই ভগবানের নিকট গিয়ে এই গাথাগুলো ভাষণ করলেন :</p>
<p>‘আহা! এই শ্রমণের তো এ রকম নয় যে, চৌদ্দটি বলদ আজ হতে ছয় দিন যাবৎ দেখা যাচ্ছে না; তাই এই শ্রমণ সুখী।’</p>
<p>‘এই শ্রমণের তো এ রকম নয় যে, (প্রবল বর্ষণের ফলে) ক্ষেতের তিলগুলো নষ্ট হয়ে গেছে, একপাতা, দুই পাতা মাত্র অবশিষ্ট আছে; তাই এই শ্রমণ সুখী।’</p>
<p>‘এই শ্রমণের তো এ রকম নয় যে, শূন্য ভাণ্ডারে ইঁদুর অতি আনন্দের সাথে নৃত্য করছে; তাই এই শ্রমণ সুখী।’</p>
<p>‘এই শ্রমণের তো এ রকম নয় যে, সাত মাস ধরে বিছানো বিছানা (মশা, মাছি, কীটপতঙ্গ, ছারপোকা প্রভৃতি) উৎপাতকারী পোকায় পরিপূর্ণ; তাই এই শ্রমণ সুখী।’</p>
<p>‘এই শ্রমণের তো এ রকম নয় যে, একপুত্র বা দুই পুত্রের জননী (আমার) সাত কন্যা বিধবা; তাই এই শ্রমণ সুখী।’</p>
<p>‘এই শ্রমণের তো এ রকম নয় যে, পিঙ্গলবর্ণা তিলকাহত দেহের গৃহিণী ঘুমন্ত স্বামীকে পায়ের দ্বারা ঘুম থেকে জাগ্রত করায়; তাই এই শ্রমণ সুখী।’</p>
<p>‘এই শ্রমণের তো এ রকম নয় যে, ঋণদাতারা অতি সকালবেলায় (টাকা ফেরত চেয়ে) দাও দাও বলে পরিশোধের জন্য তাগিদ দেয়; তাই এ শ্রমণ সুখী।’</p>
<p>অতঃপর বুদ্ধ ব্রাহ্মণকে বললেন, ‘হে ব্রাহ্মণ, আমার এ রকম নয় যে, চৌদ্দটি বলদ গরু আজ হতে ছয়দিন যাবৎ দেখছি না; তাই আমি সুখী।’</p>
<p>‘ব্রাহ্মণ, আমার এ রকম নয় যে, (প্রবল বর্ষণের ফলে) ক্ষেতের তিলগুলো নষ্ট হয়ে গেছে, একপাতা, দুই পাতা মাত্র অবশিষ্ট আছে; তাই এই শ্রমণ সুখী।’</p>
<p>‘ব্রাহ্মণ, আমার এ রকম নয় যে, শূন্য ভাণ্ডারে ইঁদুর অতি আনন্দের সাথে নৃত্য করছে; তাই আমি সুখী।’</p>
<p>‘ব্রাহ্মণ, আমার এ রকম নয় যে, সাত মাস ধরে বিছানো বিছানা (মশা, মাছি, কীটপতঙ্গ, ছারপোকা প্রভৃতি) উৎপাতকারী পোকায় পরিপূর্ণ; তাই আমি সুখী।’</p>
<p>‘ব্রাহ্মণ, আমার এ রকম নয় যে, একপুত্র বা দুই পুত্রের জননী (আমার) সাত কন্যা বিধবা; তাই আমি সুখী।’</p>
<p>‘ব্রাহ্মণ, আমার এ রকম নয় যে, পিঙ্গলবর্ণা তিলকাহত দেহের গৃহিণী ঘুমন্ত স্বামীকে পায়ের দ্বারা ঘুম থেকে জাগ্রত করায়; তাই আমি সুখী।’</p>
<p>‘ব্রাহ্মণ, আমার এ রকম নয় যে, ঋণদাতারা অতি সকালবেলায় (টাকা ফেরত চেয়ে) দাও দাও বলে পরিশোধের জন্য তাগিদ দেয়; তাই আমি সুখী।’</p>
<p>এরূপ উক্ত হলে ভারদ্বাজগোত্র ব্রাহ্মণ ভগবানকে বললেন, ‘প্রভু গৌতম, অতি সুন্দর! অতি মনোহর! যেমন কোনো ব্যক্তি অধোমুখী পাত্রকে ঊর্ধ্বমুখী করে অথবা আবৃতকে অনাবৃত করে, পথভ্রষ্টকে পথ জ্ঞাত করায় অথবা চক্ষুষ্মানেরা আলো দেখবে বলে অন্ধকারে তৈলপ্রদীপ ধারণ করে, ঠিক তেমনিভাবে ভগবান কর্তৃক নানা পর্যায়ে সদ্ধর্ম প্রকাশিত হয়েছে। ভন্তে, আজ হতে আমি ভগবান গৌতম এবং তাঁর ধর্ম ও ভিক্ষুসংঘের শরনাপন্ন হলাম। প্রভু, আমি আপনার নিকট প্রব্রজ্যা ও উপসম্পদা গ্রহণ করব।</p>
<p>অতঃপর ভারদ্বাজগোত্র ব্রাহ্মণ ভগবানের নিকট প্রব্রজ্যা ও উপসম্পদা লাভ করলেন। নব-উপসম্পন্ন আয়ুষ্মান ভারদ্বাজগোত্র ব্রাহ্মণ একাকী নির্জনে অপ্রমত্ত, বীর্যবান ও উদ্যমশীল হয়ে অবস্থান করতে করতে অচিরেই যার জন্য কুলপুত্রগণ সম্যকভাবে আগার হতে অনাগারে প্রব্রজিত হন, সেই অনুত্তর ব্রহ্মচর্যের চরম লক্ষ্য (অর্হত্ত্ব) ইহজীবনে স্বয়ং অভিজ্ঞা প্রত্যক্ষ করে অবস্থান করতে লাগলেন। ‘জন্মক্ষীণ হয়েছে, ব্রহ্মচর্য উদ্‌যাপিত হয়েছে, করণীয় কৃত হয়েছে এবং ইহজীবনে দুঃখমুক্তির জন্য অন্য কোনো কর্তব্য নাই’ এরূপ জানতে পারলেন। তখন আয়ুষ্মান ভারদ্বাজ অর্হৎগণের মধ্যে অন্যতম হলেন।</p>
<p class='end'>অর্হৎ বর্গ সমাপ্ত।</p>
<p class='uddana-intro'>স্মারক-গাথা :</p>
<p class='uddana'>ধনঞ্জানী, আক্রোশ, অসুরিন্দ, বিলঙ্গিক,<br>
অহিংসক, জটা, শুদ্ধিক এবং অগ্নিক;<br>
সুন্দরিক ও বহুকন্যায় সূত্র দশ উক্ত।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
