<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn7.14' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>ব্রাহ্মণ-সংযুক্ত</li>
<li class='vagga'>উপাসক বর্গ</li>
</ul>
<h1 class='sutta'>৭.১৪. মহাশাল সূত্র</h1>
</header>
<p>শ্রাবস্তী নিদান। তখন জনৈক মহাশাল ব্রাহ্মণ রুক্ষ চেহারায়, নিকৃষ্ট বেশে ভগবানের নিকট উপস্থিত হলেন। উপস্থিত হয়ে ভগবানের সাথে কুশল বিনিময় ও প্রীত্যালাপের পর একপাশে উপবেশন করলেন। একপাশে উপবিষ্ট সেই মহাশাল ব্রাহ্মণকে ভগবান এরূপ বললেন, ‘হে ব্রাহ্মণ, কেন তুমি এই রুক্ষ চেহারায়, নিকৃষ্ট বেশ ধরেছ?’ ব্রাহ্মণ বললেন, ‘হে গৌতম, আমার চার পুত্র রয়েছে। তারা তাদের পত্নীদের সাথে পরামর্শ করে আমাকে বাড়ি হতে তাড়িয়ে দিয়েছে।’ ভগবান ব্রাহ্মণকে বললেন, ‘হে ব্রাহ্মণ, তাহলে তুমি এই গাথাগুলো মুখস্থ করে মহাজনতার সমাবেশে পুত্ররা একত্রিত হলে তাদের উদ্দেশ্যে বলবে :</p>
<p>‘যাদের জন্মের ফলে আনন্দিত হয়েছিলাম এবং যাদের জন্য শ্রীবৃদ্ধি ও মঙ্গল কামনা করেছিলাম, তারা আজ পত্নীদের সাথে পরামর্শ করে কুকুর যেমন শুকরকে তাড়িয়ে দেয়, তেমনি তারাও আমাকে তাড়িয়ে দিয়েছে।’</p>
<p>“অসৎ ও হীনপুত্ররূপী রাক্ষসগণ (আগে আমাকে) ‘বাবা বাবা’ বলে ডাকতো, এখন বয়োবৃদ্ধকালে তারা আমাকে পরিত্যাগ করছে।”</p>
<p>‘জীর্ণ (বৃদ্ধ), পরিত্যক্ত অশ্বকে যেমন খাদ্য হতে বঞ্চিত করা হয়, তেমনি মূর্খদের বৃদ্ধপিতা (আহার হতে বঞ্চিত হয়ে) অপরের গৃহে ভিক্ষা করছে।’</p>
<p>‘যেহেতু আমার পুত্রগণ অবাধ্য, সেহেতু লাঠিই আমার শ্রেয়; এই লাঠি চণ্ড গরুকে ও চণ্ড কুকুরকে তাড়িয়ে দেয়, অন্ধকারে পুরোভাগে থাকে এবং গভীর জলে ঠাই খোঁজে। পা পিছলে পড়ে গেলেও লাঠির প্রভাবে পুনরায় দাঁড়ায়।’</p>
<p>অনন্তর সেই মহাশাল ব্রাহ্মণ ভগবানের নিকট এই গাথাগুলো মুখস্থ করে মহাজনতার সমাবেশে পুত্রগণ উপস্থিত হলে তাদের উদ্দেশ্যে দাঁড়িয়ে গাথাগুলো বললেন :</p>
<p>‘যাদের জন্মের ফলে আনন্দিত হয়েছিলাম এবং যাদের জন্য শ্রীবৃদ্ধি ও মঙ্গল কামনা করেছিলাম, তারা আজ পত্নীদের সাথে পরামর্শ করে কুকুর যেমন শুকরকে তাড়িয়ে দেয়, তেমনি তারাও আমাকে তাড়িয়ে দিয়েছে।’</p>
<p>“অসৎ ও হীনপুত্ররূপী রাক্ষসগণ (আগে আমাকে) ‘বাবা বাবা’ বলে ডাকতো, এখন বয়োবৃদ্ধকালে তারা আমাকে পরিত্যাগ করছে।”</p>
<p>‘জীর্ণ (বৃদ্ধ), পরিত্যক্ত অশ্বকে যেমন খাদ্য হতে বঞ্চিত করা হয়, তেমনি মূর্খদের বৃদ্ধপিতা (আহার হতে বঞ্চিত হয়ে) অপরের গৃহে ভিক্ষা করছে।’</p>
<p>‘যেহেতু আমার পুত্রগণ অবাধ্য, সেহেতু লাঠিই আমার শ্রেয়; এই লাঠি চণ্ড গরুকে ও চণ্ড কুকুরকে তাড়িয়ে দেয়, অন্ধকারে পুরোভাগে থাকে এবং গভীর জলে ঠাই খোঁজে। পা পিছলে পড়ে গেলেও লাঠির প্রভাবে পুনরায় দাঁড়ায়।’</p>
<p>অতঃপর সেই মহাশাল ব্রাহ্মণকে পুত্রগণ ঘরে নিয়ে গিয়ে স্নান করিয়ে প্রত্যেকে তাকে নতুন বস্ত্রযুগল পড়িয়ে দিলেন। একদিন সেই মহাশাল ব্রাহ্মণ একজোড়া নতুন বস্ত্র হাতে করে ভগবানের নিকট উপস্থিত হলেন। উপস্থিত হয়ে ভগবানের সাথে কুশল বিনিময় করলেন। কুশল বিনিময় ও প্রীত্যালাপের পর একপাশে উপবেশন করলেন। একপাশে উপবিষ্ট মহাশাল ব্রাহ্মণ ভগবানকে এরূপ বললেন, ‘হে প্রভু গৌতম, আমরা ব্রাহ্মণেরা আচার্যের জন্য আচার্যধন অনুসন্ধান করি। আপনি আমার আচার্যধন গ্রহণ করুন।’ ব্রাহ্মণকে অনুকম্পা করে ভগবান তা গ্রহণ করলেন। তখন মহাশাল ব্রাহ্মণ ভগবানকে এরূপ বললেন, ‘প্রভু গৌতম, অতি সুন্দর… প্রভু গৌতম, আজ হতে আমাকে ভগবান গৌতম, তাঁর ধর্ম ও ভিক্ষুসংঘের শরণাগত উপাসকরূপে ধারণ করুন।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
