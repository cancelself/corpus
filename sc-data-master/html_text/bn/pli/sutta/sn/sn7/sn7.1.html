<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn7.1' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>ব্রাহ্মণ-সংযুক্ত</li>
<li class='vagga'>অর্হৎ বর্গ</li>
</ul>
<h1 class='sutta'>৭.১. ধনঞ্জানী সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান রাজগৃহে বেণুবনে কলন্দকনিবাপে অবস্থান করছেন। তখন জনৈক ভারদ্বাজগোত্র ব্রাহ্মণের সহধর্মিনী ধনঞ্জানী নাম্নী ব্রাহ্মণী বুদ্ধ, ধর্ম ও সংঘের প্রতি শ্রদ্ধান্বিত হন। ধনঞ্জানী ব্রাহ্মণী ভারদ্বাজগোত্র ব্রাহ্মণকে আহার প্রদানের সময় সামান্য হোঁচট খেয়ে তিনবার শ্রদ্ধা চিত্তে এই ভাবোদ্দীপক বাক্য উচ্চারণ করলেন :</p>
<p>‘সেই ভগবান অর্হৎ সম্যকসম্বুদ্ধকে বন্দনা।</p>
<p>সেই ভগবান অর্হৎ সম্যকসম্বুদ্ধকে বন্দনা।</p>
<p>সেই ভগবান অর্হৎ সম্যকসম্বুদ্ধকে বন্দনা।’</p>
<p>এরূপ বললে ভারদ্বাজগোত্র ব্রাহ্মণ ধনঞ্জানী ব্রাহ্মণীকে এরূপ বললেন, ‘এই চণ্ডালী যেখানে সেখানে সে মুণ্ডিতমস্তক শ্রমণের এরূপ গুণ ভাষণ করে। চণ্ডালী, আমি এক্ষুনি গিয়ে সেই শাস্তার সাথে বাদানুবাদ করব।’</p>
<p>‘ওহে ব্রাহ্মণ, দেবলোকে, মারলোকে ও ব্রহ্মলোকে শ্রমণ-ব্রাহ্মণসহ জনতা এবং দেব-মনুষ্যগণের মধ্যে আমি কাউকে দেখছি না, যিনি সেই ভগবান অর্হৎ সম্যকসম্বুদ্ধের সঙ্গে বিবাদ করতে পারে। তারপরও তুমি যেতে পার, গেলে জানতে পারবে।’</p>
<p>এবার ভারদ্বাজগোত্র ব্রাহ্মণ আরও রাগান্বিত ও অসন্তুষ্ট মনে ভগবানের নিকট গিয়ে উপস্থিত হলেন। আর ভগবানের সাথে কুশল বিনিময় করলেন। কুশল বিনিময় ও প্রীত্যালাপের পর একপাশে বসলেন। একপাশে উপবিষ্ট ভারদ্বাজগোত্র ব্রাহ্মণ ভগবানকে গাথায় বললেন :</p>
<p>‘হে গৌতম, কী ছেদন করলে সুখে অবস্থান করা যায় এবং কী ছেদন করলে অনুশোচনা হয় না? কোন একটি ধর্মের (বিষয়ের) বধ আপনি পছন্দ করেন?’</p>
<p>(ভগবান বললেন) ‘হে ব্রাহ্মণ, ক্রোধ ছেদিত হলে সুখে অবস্থান করা যায় এবং ক্রোধ ছেদিত হলে অনুশোচনা হয় না। মধুরাগ্র বিষমূল ক্রোধের ধ্বংস আর্যগণ প্রশংসা করেন। কারণ, তা ছেদিত হলে অনুশোচনা করতে হয় না।’</p>
<p>এরূপ উক্ত হলে ভারদ্বাজগোত্র ব্রাহ্মণ ভগবানকে বললেন, ‘প্রভু গৌতম, অতি সুন্দর! অতি মনোহর! ভন্তে গৌতম, যেমন (কোনো ব্যক্তি) অধঃমুখী পাত্রকে ঊর্ধ্বমুখী করে অথবা আবৃতকে অনাবৃত করে, পথভ্রষ্টকে পথ জ্ঞাত করায় অথবা চক্ষুষ্মানেরা আলো দেখবে বলে অন্ধকারে তৈলপ্রদীপ ধারণ করে; ঠিক তেমনিভাবে ভগবান কর্তৃক নানা পর্যায়ে সদ্ধর্ম প্রকাশিত হয়েছে। ভন্তে, আজ হতে আমি ভগবান গৌতম এবং তাঁর ধর্ম ও সংঘের শরনাপন্ন হচ্ছি। প্রভু, আমি আপনার নিকট প্রব্রজ্যা ও উপসম্পদা গ্রহণ করব।’</p>
<p>অতঃপর ভারদ্বাজগোত্র ব্রাহ্মণ ভগবানের নিকট প্রব্রজ্যা ও উপসম্পদা লাভ করলেন। নব-উপসম্পন্ন আয়ুষ্মান ভারদ্বাজগোত্র ব্রাহ্মণ একাকী নির্জনে অপ্রমত্ত, বীর্যবান ও উদ্যমশীল হয়ে অবস্থান করতে করতে অচিরেই যার জন্য কুলপুত্রগণ সম্যকভাবে আগার হতে অনাগারে প্রব্রজিত হন, সেই অনুত্তর ব্রহ্মচর্যের চরম লক্ষ্য (অর্হত্ত্ব) ইহজীবনে স্বয়ং অভিজ্ঞা প্রত্যক্ষ করে অবস্থান করতে লাগলেন। আর ‘জন্ম ক্ষীণ হয়েছে, ব্রহ্মচর্য উদ্‌যাপিত হয়েছে, করণীয় কৃত হয়েছে এবং ইহজীবনে দুঃখ মুক্তির জন্য অন্য কোনো কর্তব্য নেই’ এরূপ জানতে পারলেন। তখন আয়ুষ্মান ভারদ্বাজ অর্হৎগণের মধ্যে অন্যতম হলেন।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
