<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn7.8' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>ব্রাহ্মণ-সংযুক্ত</li>
<li class='vagga'>অর্হৎ বর্গ</li>
</ul>
<h1 class='sutta'>৭.৮. অগ্নি-পূজারী সূত্র</h1>
</header>
<p>একসময় ভগবান রাজগৃহে বেণুবনে কলন্দকনিবাপে অবস্থান করছেন। তখন অগ্নি-পূজারী ভারদ্বাজ ব্রাহ্মণের ঘৃত ও পায়স সংগৃহীত হয়ে এরূপ চিন্তা উৎপন্ন হয় : ‘আমি অগ্নিহোম ও অগ্নি পূজাকর্ম সম্পন্ন করবো।’</p>
<p>অতঃপর ভগবান পূর্বাহ্ণ সময়ে পরিধেয় বস্ত্র পরিধানপূর্বক পাত্র-চীবর নিয়ে ভিক্ষান্নের জন্য রাজগৃহে প্রবেশ করলেন। রাজগৃহে অনুক্রমে প্রতিটি বাড়িতে বিচরণ করতে করতে সেই অগ্নি-পূজারী ভারদ্বাজ ব্রাহ্মণের গৃহে উপস্থিত হয়ে একপাশে দাঁড়ালেন। অগ্নি-পূজারী ভারদ্বাজ ব্রাহ্মণ ভগবানকে ভিক্ষান্নের জন্য দণ্ডায়মান দেখে গাথায় বললেন :</p>
<p>‘যিনি ত্রিবিদ্যাসম্পন্ন, উচ্চবংশীয় , বহুশ্রুত ও বিদ্যাচরণসম্পন্ন, তিনিই এই পায়স পরিভোগ করতে পারেন ।’</p>
<p>(ভগবান বললেন) ‘অন্তর কলুষযুক্ত, সংক্লিষ্ট ও কুহক কর্মে পরিবেষ্টিত ব্যক্তি বহু প্রলাপ বকলেও জন্ম দ্বারা ব্রাহ্মণ হয় না।’</p>
<p>‘যে পূর্বনিবাসজ্ঞানে দক্ষ, জন্মক্ষয় প্রাপ্ত (অর্হত্ত্বপ্রাপ্ত) এবং অভিজ্ঞানে সুদক্ষ মুনি; সে-ই (দিব্যচক্ষু দিয়ে) স্বর্গ-অপায় দর্শন করে।’</p>
<p>‘এই তিনটি বিদ্যা দ্বারাই ব্রাহ্মণ ত্রিবিদ্যাধারী হয়। সেই বিদ্যাচরণসম্পন্ন ব্রাহ্মণই এই পায়স পরিভোগ করতে পারে।’</p>
<p>(ব্রাহ্মণ বললেন) ‘প্রভু গৌতম, এই পায়স পরিভোগ করুন। আপনিই প্রকৃত ব্রাহ্মণ ।’</p>
<p>(ভগবান বললেন) ‘হে ব্রাহ্মণ, গাথা পাঠ করে লব্ধদ্রব্য আমার পরিভোগ্য নয়। (অর্থ ও ধর্ম) দ্রষ্টাদের এটা ধর্ম নয়। গাথা পাঠ করে লদ্ধদ্রব্য বুদ্ধগণ পরিত্যাগ করেন। হে ব্রাহ্মণ, ধর্মই তাঁদের জীবিকা বৃত্তি ।’</p>
<p>‘ক্ষীণাসব, দুশ্চরিত্র-উপশান্ত ও সম্পূর্ণরূপে সিদ্ধ মহর্ষিকে অন্য কোনো অন্ন-পানীয় দিয়ে পূজা কর; তা পুণ্যাকাঙ্ক্ষীর ক্ষেত্র হয়।’</p>
<p>এরূপ উক্ত হলে অগ্নি-পূজারী ভারদ্বাজ ব্রাহ্মণ ভগবানকে বললেন, ‘প্রভু গৌতম, অতি সুন্দর… জানতে পারলেন। তখন আয়ুষ্মান অগ্নি-পূজারী ভারদ্বাজ ব্রাহ্মণ অর্হৎগণের মধ্যে অন্যতম হলেন।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
