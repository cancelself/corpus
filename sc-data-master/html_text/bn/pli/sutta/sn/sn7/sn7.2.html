<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn7.2' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>ব্রাহ্মণ-সংযুক্ত</li>
<li class='vagga'>অর্হৎ বর্গ</li>
</ul>
<h1 class='sutta'>৭.২. আক্রোশ সূত্র</h1>
</header>
<p>একসময় ভগবান রাজগৃহের বেণুবনে কলন্দকনিবাপে অবস্থান করছিলেন। তখন আক্রোশক ভারদ্বাজ ব্রাহ্মণ শুনলেন, ‘ভারদ্বাজগোত্র ব্রাহ্মণ নাকি শ্রমণ গৌতমের নিকট আগার হতে অনাগারিকভাবে প্রব্রজিত হয়েছেন।’ এতে তিনি ক্রোধান্বিত ও অসন্তুষ্ট হয়ে ভগবানের নিকট গিয়ে তাঁকে অভদ্র, কর্কশ বাক্য দ্বারা আক্রোশ ও গালাগালি করতে লাগলেন।</p>
<p>আক্রোশক ভারদ্বাজ ব্রাহ্মণ এরূপ বললে ভগবান তাকে বললেন, ‘হে ব্রাহ্মণ, তা তুমি কী মনে কর, তোমার কাছে কী কখনো বন্ধু-বান্ধব, জ্ঞাতিস্বজন ও অতিথি আসেন না?’ ‘হ্যাঁ গৌতম, আমার কাছে কখনো কখনো আমার বন্ধু-বান্ধব, জ্ঞাতিস্বজন আসেন।’ ‘ব্রাহ্মণ, তা তুমি কী মনে কর, তাদের জন্য কী কোনো সুস্বাদু খাদ্য-ভোজ্য প্রস্তুত কর না?’ ‘হ্যাঁ গৌতম, মাঝে মাঝে আমি তাদের জন্য সুস্বাদু খাদ্য-ভোজ্য প্রস্তুত করে থাকি।’ ‘ব্রাহ্মণ, যদি তারা সেসব গ্রহণ না করে, তাহলে সেগুলো কার হয়?’ ‘তারা যদি গ্রহণ না করে, তা আমাদেরই থাকে।’ ‘হে ব্রাহ্মণ, ঠিক এভাবে তুমি যে আমাদের বিনা আক্রোশে আক্রোশ করেছ, বিনা রোষে রোষ করেছ, বিনা বিবাদে বিবাদ করেছ, তা আমরা গ্রহণ করছি না। তা তোমারই থাকল, তোমারই থাকল।’</p>
<p>‘ব্রাহ্মণ, যে ব্যক্তি আক্রোশকারীকে প্রতি আক্রোশ করে, রোষকারীকে প্রতি রোষ করে এবং বিবাদকারীকে প্রতি বিবাদ করে; ইহাকে বলা হয় একসাথে ভোজন করছে, প্রতিকার করছে। কিন্তু আমরা সেগুলো ভোজনও করছি না, প্রতিকারও করছি না। ব্রাহ্মণ, সেগুলো তোমারই থাকল, তোমারাই থাকল।’</p>
<p>“প্রভু গৌতমকে, রাজাসহ জনসমাজে এরূপ জানেন যে ‘শ্রমণ গৌতম অর্হৎ।’ অথচ আপনি কুপিত হচ্ছেন।”</p>
<p>(ভগবান গাথায় বললেন) ‘উপশান্ত, সম্যক জ্ঞানসম্পন্ন, বিমুক্ত, শান্ত, সমজীবী ও অক্রোধীর ক্রোধ কোথায়?’</p>
<p>‘যে ক্রুদ্ধ ব্যক্তির প্রতি উল্টো ক্রোধ প্রকাশ করে, তাতে তারই পাপ সৃষ্টি হয়। ক্রুদ্ধ ব্যক্তির প্রতি যে প্রতিক্রুদ্ধ হয় না, সেই ব্যক্তি দুর্জয় সংগ্রাম জয় করে।’</p>
<p>‘অপরকে রাগান্বিত দেখে যে ব্যক্তি স্মৃতিমান হয়ে সহ্য করে, সে আত্ম-পর উভয়ের হিতসাধন করে।’</p>
<p>‘যারা ধর্মের অকোবিদ তারা আত্ম-পরের উভয় চিকিৎসা করে, মানুষেরা তাদেরকে মূর্খ বলেই মনে করে।’</p>
<p>ভগবান এরূপ বললে আক্রোশক ভারদ্বাজ ব্রাহ্মণ তাঁকে এরূপ বললেন, ‘প্রভু গৌতম, অতি সুন্দর… ভন্তে, আজ হতে আমি ভগবান গৌতম, তাঁর ধর্ম এবং ভিক্ষুসংঘের শরণাপন্ন হচ্ছি। ভন্তে, আমি প্রভু গৌতমের নিকট প্রব্রজ্যা ও উপসম্পদা গ্রহণ করব।’</p>
<p>অতঃপর আক্রোশক ভারদ্বাজ ব্রাহ্মণ ভগবানের নিকট প্রব্রজ্যা ও উপসম্পদা লাভ করলেন। নব-উপসম্পন্ন আয়ুষ্মান আক্রোশক ভারদ্বাজগোত্র ব্রাহ্মণ একাকী নির্জনে অপ্রমত্ত, বীর্যবান ও উদ্যমশীল হয়ে অবস্থান করতে করতে অচিরেই যার জন্য কুলপুত্রগণ সম্যকভাবে আগার হতে অনাগারিকভাবে প্রব্রজিত হন, সেই অনুত্তর ব্রহ্মচর্যের চরম লক্ষ্য (অর্হত্ত্ব) ইহজীবনে স্বয়ং অভিজ্ঞা প্রত্যক্ষ করে অবস্থান করতে লাগলেন। ‘জন্ম ক্ষীণ হয়েছে, ব্রহ্মচর্য উদ্‌যাপিত হয়েছে, করণীয় কৃত হয়েছে এবং ইহজীবনে দুঃখ মুক্তির জন্য অন্য কোনো কর্তব্য নেই’ এরূপ জানতে পারলেন। তখন আয়ুষ্মান ভারদ্বাজ ব্রাহ্মণ অর্হৎগণের মধ্যে অন্যতম হলেন।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
