<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn7.18' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>ব্রাহ্মণ-সংযুক্ত</li>
<li class='vagga'>উপাসক বর্গ</li>
</ul>
<h1 class='sutta'>৭.১৮. কাঠ আহরণকারী সূত্র</h1>
</header>
<p>একসময় ভগবান কোশলরাজ্যে অন্য একটি বনে অবস্থান করছিলেন। তখন জনৈক ভারদ্বাজগোত্র ব্রাহ্মণের বহু তরুণ শিষ্য কাঠ সংগ্রহ করতে গিয়ে সেই বনে উপস্থিত হলেন। উপস্থিত হয়ে সেই বনে পদ্মাসনে ঋজুদেহে নিবিষ্ট মনে উপবিষ্ট ভগবানকে দেখতে পেলেন। এরূপ দেখে তারা ভারদ্বাজ ব্রাহ্মণের নিকট ফিরে গিয়ে এরূপ বললেন, ‘দেব, আপনি হয়তো জানেন! অমুক বনে শ্রমণ পদ্মাসনে ঋজুদেহে নিবিষ্ট মনে উপবিষ্ট আছেন।’ অতঃপর ভারদ্বাজগোত্র ব্রাহ্মণ তার তরুণ শিষ্যদের সাথে সেই বনে উপনীত হলেন। তিনিও পদ্মাসনে ঋজুদেহে নিবিষ্ট মনে উপবিষ্ট ভগবানকে দেখতে পেলেন। দেখে ভগবানের নিকট উপস্থিত হয়ে তাঁকে গাথায় বললেন :</p>
<p>‘হে ভিক্ষু, এই জনশূন্য অরণ্যে একাকী প্রবেশ করে ভীতিবহুল বনে গম্ভীর স্বভাবে, সুন্দর, সুস্থির ও অচঞ্চল দেহে অতি সুন্দরভাবে ধ্যান করছেন।’</p>
<p>‘যেখানে গীত নেই, বাদ্য-বাজনা নেই, সেখানে মুনি একাকী অরণ্যে বনাশ্রিত। আমার এটি অদ্ভুত মনে হচ্ছে যে, আপনি প্রফুল্লমনে একাকী বনে অবস্থান করছেন।’</p>
<p>‘আমি মনে করি, লোকাধিপতি সাহচর্য করে অনুত্তর ত্রিদিব প্রত্যাশা করা যায়। প্রভু, কেন আপনি একাকী জনহীন অরণ্যে আশ্রিত আছেন? এখানে ব্রহ্মত্ব প্রাপ্তির জন্য তপস্যা করছেন কী?’</p>
<p>(ভগবান ব্রাহ্মণকে বললেন) ‘বহু ধাতুগুলোতে (বহু স্বভাবসম্পন্ন আলম্বনগুলোতে) আকাঙ্ক্ষা (তৃষ্ণা), অভিনন্দন (অভিনন্দনবশে তৃষ্ণা), সর্বদা নিবিষ্ট নানা প্রকার তৃষ্ণা (বা অবশিষ্ট ক্লেশ), সবকিছুই অজ্ঞতাপ্রসূত স্পৃহা। সেসব আমার সমূলে বিনষ্ট হয়েছে।’</p>
<p>‘তদ্ধেতু আমি আকাঙ্ক্ষাহীন, আসক্তিহীন, অনাসক্ত এবং সব বিষয়ে বিশুদ্ধদৃষ্টিসম্পন্ন। হে ব্রাহ্মণ, আমি অনুত্তর শ্রেষ্ঠ সম্বোধিজ্ঞান (অর্হত্ত্ব) লাভ করে নির্জনে, নির্ভয়ে ধ্যানরত আছি।’</p>
<p>এরূপ উক্ত হলে ভারদ্বাজগোত্র ব্রাহ্মণ ভগবানকে এরূপ বললেন, ‘প্রভু গৌতম, অতি সুন্দর… প্রভু গৌতম, আজ হতে আমাকে ভগবান গৌতম, তাঁর ধর্ম ও ভিক্ষুসংঘের শরণাগত উপাসকরূপে ধারণ করুন।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
