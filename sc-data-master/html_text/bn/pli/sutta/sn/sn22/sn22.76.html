<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু, রাহুল ভিক্ষু'>
<title></title>
</head>
<body>
<article id='sn22.76' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>স্কন্ধ-বর্গ</li>
<li class='samyutta'>স্কন্ধ-সংযুক্তস্কন্ধ-সংযুক্ত</li>
<li class='vagga'>খাদনীয় বর্গ</li>
</ul>
<h1>২২.৭৬. অর্হৎ সূত্র</h1>
</header>
<p>শ্রাবস্তীতে উৎপত্তি :</p>
<p>“হে ভিক্ষুগণ, রূপ অনিত্য। যা অনিত্য তা দুঃখ, যা দুঃখ তা অনাত্মা। যা অনাত্মা তা ‘আমার নয়, আমি নই, আমার আত্ম নয়’ এভাবেই ঠিক ঠিকরূপে সম্যক প্রজ্ঞার দ্বারা দর্শন করা উচিত। বেদনা অনিত্য…. সংজ্ঞা…. সংস্কার…. বিজ্ঞান অনিত্য। যা অনিত্য তা দুঃখ, যা দুঃখ তা অনাত্মা। যা অনাত্মা তা ‘আমার নয়, আমি নই, আমার আত্ম নয়’ এভাবেই ঠিক ঠিকরূপে সম্যক প্রজ্ঞার দ্বারা দর্শন করা উচিত।”</p>
<p>“হে ভিক্ষুগণ, ঠিক এভাবেই দর্শন করলে শ্রুতবান আর্যশ্রাবক রূপের প্রতি নির্বেদপ্রাপ্ত হন, বেদনার প্রতি…. সংজ্ঞার প্রতি…. সংস্কারের প্রতি…. বিজ্ঞানের প্রতি নির্বেদপ্রাপ্ত [নির্লিপ্ত] হন। নির্বেদ হতে বিরাগ হন, বিরাগ হতে বিমুক্ত হন। বিমুক্ত হলে আমি বিমুক্ত হয়েছি বলে জ্ঞান হয়। তিনি সম্যকরূপে জানতে পারেন, ‘আমার জন্মবীজ ক্ষীণ হয়েছে, ব্রহ্মচর্য জীবন উদ্‌যাপিত হয়েছে, করণীয় কার্য কৃত হয়েছে, এ জীবনে [আসবক্ষয়ের জন্য] অন্য কোনো করণীয় নেই।’ হে ভিক্ষুগণ, গোটা সত্ত্বাবাসের মধ্যে, ভবাগ্রের মধ্যে ও জগতের মধ্যে তিনিই অগ্র, তিনিই শ্রেষ্ঠ, যিনি অর্হৎ।”</p>
<p>ভগবান এরূপ বললেন। এরূপ বলে অতঃপর সুগত শাস্তা বললেন :</p>
<p>‘অহো! অর্হৎগণ সুখী, তৃষ্ণা তাদের বিদ্যমান নেই,</p>
<p>আত্ম-অহংকার সমুচ্ছিন্ন, মোহজাল হলো পদদলিত।</p>
<p>নিষ্কাম তাদের লব্ধ, চিত্ত তাদের অনাবিল,</p>
<p>জগতে তারা হলো নিষ্কলঙ্ক, ব্রহ্মভূত অনাসব।</p>
<p>পঞ্চস্কন্ধকে জেনে, সপ্ত সদ্ধর্ম হলো তার গোচর,</p>
<p>প্রশংসিত সৎপুরুষগুলো বুদ্ধের ঔরসজাত পুত্র।</p>
<p>তিনি হন সপ্তরত্ন-সম্পন্ন, ত্রিবিধ শিক্ষায় শিক্ষিত,</p>
<p>ভয়-ভৈরব প্রহীন করে মহাবীর করেন বিচরণ।</p>
<p>দশবিধ অঙ্গের দ্বারা হয় সম্পন্ন, মহানাগ সমাহিত,</p>
<p>জগতে তাঁরাই শ্রেষ্ঠ, তৃষ্ণা তাদের নাই বিদ্যমান।</p>
<p>অশৈক্ষ্য-জ্ঞান উৎপন্ন, অন্তিম এই দেহ,</p>
<p>যেই সার ব্রহ্মচর্যের, তা হলো অপরপর্যায়।</p>
<p>অহংকারে হন না কম্পিত, পুনর্ভব হতে বিপ্রমুক্ত,</p>
<p>নির্বাণপ্রাপ্ত, জগতে তারা হলো বিজয়ী।</p>
<p>ঊর্ধ্ব, অধো, মাঝখানে, নন্দী তাদের বিদ্যমান থাকে না,</p>
<p>তারা সিংহনাদে গর্জন করেন, জগতে বুদ্ধ হলেন অনুত্তর।’ [চতুর্থ সূত্র]</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু ও রাহুল ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
