<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু, রাহুল ভিক্ষু'>
<title></title>
</head>
<body>
<article id='sn22.90' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>স্কন্ধ-বর্গ</li>
<li class='samyutta'>স্কন্ধ-সংযুক্তস্কন্ধ-সংযুক্ত</li>
<li class='vagga'>স্থবির বর্গ</li>
</ul>
<h1>২২.৯০. ছন্ন সূত্র</h1>
</header>
<p>একসময় কিছুসংখ্যক স্থবির ভিক্ষু বারাণসীতে বিহার করছিলেন ঋষিপতন মৃগদায়ে। তখন আয়ুষ্মান ছন্ন সন্ধ্যার সময়ে একাকী বিহার হতে উত্থিত হয়ে চাবি নিয়ে বিহার হতে বিহারে উপস্থিত হয়ে স্থবির ভিক্ষুগণ বলতে লাগলেন, ‘আয়ুষ্মান স্থবিরগণ, আমাকে উপদেশ দিন, আয়ুষ্মান স্থবিরগণ আমাকে অনুশাসন করুন। আয়ুষ্মান স্থবিরগণ আমাকে ধর্মকথা বলুন, যাতে করে আমি ধর্মদর্শন করতে সক্ষম হই। ’</p>
<p>এরূপ ব্যক্ত হলে স্থবির ভিক্ষুগণ আয়ুষ্মান ছন্নকে বললেন, ‘আবুসো ছন্ন, রূপ অনিত্য; বেদনা অনিত্য; সংজ্ঞা অনিত্য; সংস্কার অনিত্য; বিজ্ঞান অনিত্য। রূপ অনাত্মা; বেদনা…. সংজ্ঞা…. সংস্কার…. বিজ্ঞান অনাত্মা। সমস্ত সংস্কার [ত্রিভূমিক সংস্কার] অনিত্য; সমস্ত ধর্ম [চতুর্ভূমিক ধর্ম] অনাত্মা।’</p>
<p>অতঃপর আয়ুষ্মান ছন্নের এরূপ মনে হলো : “আমারও তো এরূপ ধারণা হয় ‘রূপ অনিত্য, বেদনা…. সংজ্ঞা…. সংস্কার…. বিজ্ঞান অনিত্য। রূপ অনাত্মা; বেদনা…. সংজ্ঞা…. সংস্কার…. বিজ্ঞান অনাত্মা। সমস্ত সংস্কার অনিত্য; সমস্ত ধর্ম অনাত্মা।’ অতঃপর আমার সর্বপ্রকার সংস্কার প্রশমিত হলে সর্ব উপধি পরিত্যাগ হলে, তৃষ্ণাক্ষয়ে, বিরাগে, নিরোধে চিত্ত উৎপন্ন হয় না, প্রসন্ন হয় না, স্থির হয় না, মুক্ত হয় না। আকাঙ্ক্ষা হতে উপাদান উৎপন্ন হয়; পুনরায় আমার মনে উদয় হয় : ‘তাহলে কোনটি আমার আত্ম?’ [চারি সত্য] ধর্মদর্শনকারীর এরূপ হয় না। কে আমাকে তদ্রূপ ধর্মদেশনা দিতে পারে যাতে করে আমি ধর্মদর্শন করতে পারি।”</p>
<p>অতঃপর আয়ুষ্মান ছন্নের এই চিন্তার উদয় হলো : ‘আয়ুষ্মান আনন্দ কৌশাম্বীর ঘোষিতারামে অবস্থান করছেন। ভগবান কর্তৃক তিনি প্রশংসিত এবং বিজ্ঞ সব্রহ্মচারীগণ কর্তৃক পূজিত। আয়ুষ্মান আনন্দ আমাকে তদ্রূপ ধর্মদেশনা করতে সক্ষম হবেন যেভাবে আমি ধর্মদর্শন করতে পারি। আমার প্রতিও আয়ুষ্মান আনন্দের অনুরূপ বিশ্বাস রয়েছে। এটিই ভালো হয় যদি আমি যেখানে আয়ুষ্মান আনন্দ আছেন সেখানে গমন করি।’ তখন আয়ুষ্মান ছন্ন শয্যাসন গুছিয়ে রেখে পাত্র-চীবর নিয়ে কৌশাম্বীর ঘোষিতারামে যেখানে আনন্দ আছেন সেখানে উপস্থিত হলেন। উপস্থিত হয়ে আয়ুষ্মান আনন্দের সাথে কুশল বিনিময়…. একপাশে আসীন হয়ে আয়ুষ্মান ছন্ন আয়ুষ্মান আনন্দকে বললেন :</p>
<p>“আবুসো আনন্দ, একসময় আমি বারাণসীতে বিহার করছিলাম ঋষিপতন মৃগদায়ে। আবুসো, তখন আমি সন্ধ্যার সময়ে একাকী বিহার হতে উত্থিত হয়ে চাবি নিয়ে বিহার হতে বিহারে উপস্থিত হলাম। উপস্থিত হয়ে স্থবির ভিক্ষুগণকে বলতে লাগলাম, ‘আয়ুষ্মান স্থবিরগণ, আমাকে উপদেশ দিন, আয়ুষ্মান স্থবিরগণ আমাকে অনুশাসন করুন। আয়ুষ্মান স্থবিরগণ আমাকে ধর্মকথা বলুন, যাতে করে আমি ধর্মদর্শন করতে সক্ষম হই।’</p>
<p>‘আবুসো, এরূপ ব্যক্ত হলে আমাকে স্থবির ভিক্ষুগণ আমাকে এরূপ বললেন, ‘আবুসো ছন্ন, রূপ অনিত্য; বেদনা অনিত্য; সংজ্ঞা অনিত্য; সংস্কার অনিত্য; বিজ্ঞান অনিত্য। রূপ অনাত্মা; বেদনা…. সংজ্ঞা…. সংস্কার…. বিজ্ঞান অনাত্মা। সমস্ত সংস্কার অনিত্য; সমস্ত ধর্ম অনাত্মা।’</p>
<p>“আবুসো তখন আমার এরূপ মনে হলো : ‘আমারও তো এরূপ ধারণা হয় ‘রূপ অনিত্য, বেদনা…. সংজ্ঞা…. সংস্কার…. বিজ্ঞান অনিত্য। রূপ অনাত্মা; বেদনা…. সংজ্ঞা…. সংস্কার…. বিজ্ঞান অনাত্মা। সমস্ত সংস্কার অনিত্য; সমস্ত ধর্ম অনাত্মা।’ অতঃপর আমার সর্বপ্রকার সংস্কার প্রশমিত হলে সর্ব উপধি পরিত্যাগ হলে তৃষ্ণাক্ষয়ে, বিরাগে, নিরোধে চিত্ত উৎপন্ন হয় না, প্রসন্ন হয় না, স্থির হয় না, মুক্ত হয় না। আকাঙ্ক্ষা হতে উপাদান উৎপন্ন হয়; পুনরায় আমার মনে উদয় হয় : ‘তাহলে কোনটি আমার আত্মা?’ [চারি সত্য] ধর্মদর্শনকারীর এরূপ হয় না। কে আমাকে তদ্রূপ ধর্মদেশনা দিতে পারে যাতে করে আমি ধর্মদর্শন করতে পারি।”</p>
<p>“আবুসো, তখন আমার এই চিন্তার উদয় হলো : ‘আয়ুষ্মান আনন্দ কৌশাম্বীর ঘোষিতারামে বিহার করছেন। ভগবান কর্তৃক তিনি প্রশংসিত এবং বিজ্ঞ সব্রহ্মচারীগণ কর্তৃক পূজিত। আয়ুষ্মান আনন্দ আমাকে তদ্রূপ ধর্মদেশনা করতে সক্ষম হবেন যেভাবে আমি ধর্মদর্শন করতে পারি। আমার প্রতিও আয়ুষ্মান আনন্দের অনুরূপ বিশ্বাস রয়েছে। এটিই ভালো হয় যদি আমি যেখানে আয়ুষ্মান আনন্দ আছেন সেখানে গমন করি।’ আয়ুষ্মান আনন্দ, আমাকে উপদেশ দিন, আয়ুষ্মান স্থবিরগণ আমাকে অনুশাসন করুন। আয়ুষ্মান স্থবিরগণ আমাকে ধর্মকথা বলুন, যাতে করে আমি ধর্মদর্শন করতে সক্ষম হই।”</p>
<p>‘এতটুকুতে আমরা আয়ুষ্মান ছন্নের প্রতি সন্তুষ্ট। যেহেতু আয়ুষ্মান ছন্ন সেই খুঁটি ছেদন করে সুস্পষ্ট করেছেন। আবুসো ছন্ন, শ্রবণ কর। তুমি ধর্ম হৃদয়ঙ্গম করার যোগ্য হয়েছ।’ তখন আয়ুষ্মান ছন্নের তৎক্ষণাৎ বলবতী প্রীতি-সৌমনস্য উৎপন্ন হলো এই মনে করে যে ‘অহো! আমি ধর্ম হৃদয়ঙ্গম করার যোগ্য হয়েছি।’</p>
<p>“আবুসো ছন্ন, এটি সামনাসামনি ভগবান হতে শ্রুত হয়েছে, কচ্চানগোত্র ভিক্ষুকে উপদেশ প্রদান করার সময় সামনাসামনি প্রতিগৃহীত হয়েছে ―‘হে কচ্চান, জগৎবাসী অধিকাংশই অস্তিত্ব এবং নাস্তিত্ব [শাশ্বতদৃষ্টি ও উচ্ছেদদৃষ্টি] এই [দৃষ্টি]-যুগল নিশ্রিত। হে কচ্চান, লোক-সমুদয় বা লোক-উৎপত্তি যথাযথভাবে সম্যকজ্ঞানে দর্শন করলে জগতে যে নাস্তিত্ব বা উচ্ছেদদৃষ্টি তা হয় না। হে কচ্চান, লোকনিরোধ যথাযথভাবে সম্যক জ্ঞানে দর্শন করলে জগতে যে অস্তিত্ব বা শাশ্বতদৃষ্টি তা হয় না। হে কচ্চান, এ জগৎ প্রায়শ তৃষ্ণা-দৃষ্টি উপগমনে [প্রবেশ] উপাদানে অভিনিবেশে আসক্তিতে ক্লিষ্ট। [সম্যক দর্শনকারীর] তৃষ্ণা-দৃষ্টি উপগমন হয় না, উপাদান হয় না, তাতে ‘আমার আত্মা’ বলে অধিষ্ঠিত হয় না। স্বতই তাঁর জ্ঞানোদয় হয় দুঃখই উৎপদ্যমান হয়ে উৎপন্ন হয়, দুঃখ নিরুদ্ধমান হয়ে নিরুদ্ধ হয়, এতে সন্দিহান থাকে না, বিচিকিৎসা থাকে না। হে কচ্চান, এভাবে সম্যক দৃষ্টি হয়।</p>
<p>হে কচ্চান, ‘সমস্তই আছে’ এই ধারণা একটি অন্ত, ‘সমস্তই নেই’ এই ধারণা [আর একটি] দ্বিতীয় অন্ত। এই উভয় অন্ত উপগত না হয়ে বা পরিহার করে তথাগত মধ্যম পন্থা অনুসরণ করে ধর্মদেশনা করেন―অবিদ্যা-প্রত্যয়ে সংস্কার, সংস্কার-প্রত্যয়ে বিজ্ঞান, বিজ্ঞান-প্রত্যয়ে নামরূপ, নামরূপ-প্রত্যয়ে ষড়ায়তন, ষড়ায়তন-প্রত্যয়ে স্পর্শ, স্পর্শ-প্রত্যয়ে বেদনা, বেদনা-প্রত্যয়ে তৃষ্ণা, তৃষ্ণা-প্রত্যয়ে উপাদান, উপাদান-প্রত্যয়ে ভব, ভব-প্রত্যয়ে জন্ম, জন্ম-প্রত্যয়ে জরা, মরণ, শোক, পরিদেবন, দুঃখ, দৌর্মনস্য ও উপায়াস উৎপত্তি হয়। এভাবে যাবতীয় দুঃখরাশির উৎপত্তি হয়।</p>
<p>অবিদ্যার অশেষ বিরাগ নিরোধে সংস্কার-নিরোধ, সংস্কার-নিরোধে বিজ্ঞান-নিরোধ, বিজ্ঞান-নিরোধে নামরূপ-নিরোধ, নামরূপ-নিরোধে ষড়ায়তন-নিরোধ, ষড়ায়তন-নিরোধে স্পর্শ-নিরোধ, স্পর্শ-নিরোধে বেদনা-নিরোধ, বেদনা-নিরোধ তৃষ্ণা-নিরোধ, তৃষ্ণা-নিরোধে উপাদান-নিরোধ, উপাদান-নিরোধে ভব-নিরোধ, ভব-নিরোধে জন্ম-নিরোধ, জন্ম-নিরোধে জরা, মরণ, শোক, পরিদেবন, দুঃখ, দৌর্মনস্য ও উপায়াস নিরুদ্ধ হয়। এভাবে যাবতীয় দুঃখরাশির নিরোধ হয়।”</p>
<p>‘এভাবেই আবুসো আনন্দ, তাদের কাছেই আসে যেই আয়ুষ্মানদের তাদৃশ অনুকম্পাকারী, মঙ্গলকামী, উপদেশদানকারী, অনুশাসনকারী সব্রহ্মচারী আছে। আয়ুষ্মান আনন্দের এই ধর্মদেশনা শুনে আমি ধর্ম হৃদয়ঙ্গম করতে সক্ষম হয়েছি।’ [অষ্টম সূত্র]</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু ও রাহুল ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
