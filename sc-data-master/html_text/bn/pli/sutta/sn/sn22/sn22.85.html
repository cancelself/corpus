<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু, রাহুল ভিক্ষু'>
<title></title>
</head>
<body>
<article id='sn22.85' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>স্কন্ধ-বর্গ</li>
<li class='samyutta'>স্কন্ধ-সংযুক্তস্কন্ধ-সংযুক্ত</li>
<li class='vagga'>স্থবির বর্গ</li>
</ul>
<h1>২২.৮৫. যমক সূত্র</h1>
</header>
<p>একসময় আয়ুষ্মান সারিপুত্র শ্রাবস্তীতে বিহার করছিলেন জেতবনে অনাথপিণ্ডিক নির্মিত আরামে। সে-সময় যমক নামক এক ভিক্ষুর এরূপ পাপজনক মিথ্যাদৃষ্টি উৎপন্ন হলো―‘আমি ভগবানের দেশিত ধর্ম এরূপ জানি, যেমন ক্ষীণাসব ভিক্ষু কায়ভেদে মৃত্যুর পর নির্মূল হন, ক্ষান্ত হন; তিনি মৃত্যুর পর আর থাকেন না।’</p>
<p>কতিপয় ভিক্ষু শুনতে পেলেন যে যমক নাম ভিক্ষুর নাকি এরূপ পাপজনক মিথ্যাদৃষ্টি উৎপন্ন হয়েছে―‘আমি ভগবানের দেশিত ধর্ম এরূপ জানি, যেমন ক্ষীণাসব ভিক্ষু কায়ভেদে মৃত্যুর পর নির্মূল হন, ক্ষান্ত হন; তিনি মৃত্যুর পর আর থাকেন না।’ অতঃপর সেই ভিক্ষুগণ যেখানে আয়ুষ্মান যমক আছেন সেখানে গেলেন। গিয়ে আয়ুষ্মান যমকের সাথে কুশল বিনিময় করলেন। সৌজন্যতামূলক প্রীতিপূর্ণ বাক্যালাপ শেষ করে একপাশে বসলেন। একপাশে বসে সেই ভিক্ষুগণ আয়ুষ্মান যমককে বললেন :</p>
<p>“আবুসো যমক, এটি সত্যি নাকি আপনার এরূপ পাপজনক মিথ্যাদৃষ্টি উৎপন্ন হয়েছে―‘আমি ভগবানের দেশিত ধর্ম এরূপ জানি, যেমন ক্ষীণাসব ভিক্ষু কায়ভেদে মৃত্যুর পর নির্মূল হন, ক্ষান্ত হন; তিনি মৃত্যুর পর আর থাকেন না?’” ‘হ্যাঁ আবুসো, এটা সত্যি! আমি ভগবানের দেশিত ধর্ম এরূপ জানি, যেমন ক্ষীণাসব ভিক্ষু কায়ভেদে মৃত্যুর পর নির্মূল হন, ক্ষান্ত হন; তিনি মৃত্যুর পর আর থাকেন না।’</p>
<p>“আবুসো যমক, এরূপ বলবেন না, ভগবানকে নিন্দা করবেন না। ভগবানকে মিথ্যা অভিযোগ দেয়া ভালো নয়। ভগবান এরূপ বলতে পারেন না―‘ক্ষীণাসব ভিক্ষু কায়ভেদে মৃত্যুর পর নির্মূল হন, ক্ষান্ত হন; তিনি মৃত্যুর পর আর থাকেন না।’” এভাবে সেই ভিক্ষুদের দ্বারা বলা হলেও আয়ুষ্মান যমক তার সেই পাপজনক মিথ্যাদৃষ্টি [দৃষ্টি] স্থিরতা, [দৃষ্টি] পরামাস অবিনিবেশের দরুন প্রকাশ করে যে, ‘আমি ভগবানের দেশিত ধর্ম এরূপ জানি, যেমন ক্ষীণাসব ভিক্ষু কায়ভেদে মৃত্যুর পর নির্মূল হন, ক্ষান্ত হন; তিনি মৃত্যুর পর আর থাকেন না।’</p>
<p>যখন আয়ুষ্মান যমককে সেই ভিক্ষুগণ এটি যে পাপজনক মিথ্যাদৃষ্টি এটি বিবেচনা করাতে সক্ষম হয়নি, তখন সেই ভিক্ষুগণ আসন হতে উঠে যেখানে আয়ুষ্মান সারিপুত্র আছেন সেখানে গেলেন। গিয়ে আয়ুষ্মান সারিপুত্রকে বললেন, “আবুসো সারিপুত্র, যমক নামক ভিক্ষুর এরূপ পাপজনক মিথ্যাদৃষ্টি উৎপন্ন হয়েছে―‘আমি ভগবানের দেশিত ধর্ম এরূপ জানি, যেমন ক্ষীণাসব ভিক্ষু কায়ভেদে মৃত্যুর পর নির্মূল হন, ক্ষান্ত হন; তিনি মৃত্যুর পর আর থাকেন না।’ এটিই উত্তম হয় যদি আয়ুষ্মান সারিপুত্র দয়াপরবশ হয়ে যেখানে যমক ভিক্ষু আছেন সেখানে যান।” আয়ুষ্মান সারিপুত্র চুপচাপ থেকে নীরব সম্মতি জ্ঞাপন করলেন। তখন আয়ুষ্মান সারিপুত্র সন্ধ্যার সময় নির্জনবাস হয়ে উত্থিত হয়ে যেখানে যমক নামক ভিক্ষু আছেন সেখানে গেলেন। গিয়ে আয়ুষ্মান যমকের সাথে কুশল বিনিময় করলেন…. একপাশে বসে আয়ুষ্মান সারিপুত্র আয়ুষ্মান যমককে বললেন :</p>
<p>“আবুসো যমক, এটি সত্যি নাকি আপনার এরূপ পাপজনক মিথ্যাদৃষ্টি উৎপন্ন হয়েছে―‘আমি ভগবানের দেশিত ধর্ম এরূপ জানি, যেমন ক্ষীণাসব ভিক্ষু কায়ভেদে মৃত্যুর পর নির্মূল হন, ক্ষান্ত হন; তিনি মৃত্যুর পর আর থাকেন না?’” ‘হ্যাঁ আবুসো, এটা সত্যি! আমি ভগবানের দেশিত ধর্ম এরূপ জানি, যেমন ক্ষীণাসব ভিক্ষু কায়ভেদে মৃত্যুর পর নির্মূল হন, ক্ষান্ত হন; তিনি মৃত্যুর পর আর থাকেন না।’</p>
<p>‘আবুসো যমক, তুমি এটি কী মনে কর, রূপ নিত্য নাকি অনিত্য?’ ‘আবুসো অনিত্য’…. ‘বেদনা…. সংজ্ঞা…. সংস্কার…. বিজ্ঞান নিত্য নাকি অনিত্য?’ ‘আবুসো অনিত্য’…. . এভাবে দর্শন করে…. এ জীবনে [আসবক্ষয়ের নিমিত্তে] অন্য কোনো করণীয় নেই’ এভাবে তিনি সম্যকরূপে জানতে পারেন।”</p>
<p>“আবুসো যমক, তুমি এটি কী মনে কর, তুমি রূপকে ‘সত্ত্ব’ বলে মনে কর কি?” ‘আবুসো, না, আমি মনে করি না।’ “বেদনাকে ‘সত্ত্ব’ বলে মনে কর কি?” ‘আবুসো, না, আমি মনে করি না।’ “সংজ্ঞাকে…. সংস্কারকে…. “বিজ্ঞানকে ‘সত্ত্ব’ বলে মনে কর কি?” ‘আবুসো, না, আমি মনে করি না।’</p>
<p>“আবুসো যমক, তুমি এটি কী মনে কর, তুমি রূপের মধ্যে ‘সত্ত্ব ’ বলে মনে কর কি?” ‘আবুসো, না, আমি মনে করি না।’ “রূপ ব্যতীত ‘সত্ত্ব’ বলে মনে কর কি?” ‘আবুসো, না, আমি মনে করি না।’ “বেদনার মধ্যে…. বেদনা ব্যতীত…. সংজ্ঞার মধ্যে…. সংজ্ঞা ব্যতীত…. সংস্কারের মধ্যে…. সংস্কার ব্যতীত…. “বিজ্ঞানের মধ্যে ‘সত্ত্ব’ বলে মনে কর কি?” ‘আবুসো, না, আমি মনে করি না।’ “বিজ্ঞান ব্যতীত ‘সত্ত্ব’ বলে মনে কর কি?” ‘আবুসো, না, আমি মনে করি না।’</p>
<p>“আবুসো যমক, তুমি এটি কী মনে কর, রূপ…. বেদনা…. সংজ্ঞা…. সংস্কার…. বিজ্ঞানকে ‘সত্ত্ব’ বলে মনে কর কি?” ‘আবুসো, না, আমি মনে করি না।”</p>
<p>“আবুসো যমক, তুমি এটি কী মনে কর, অরূপী…. অবেদনা…. অসংজ্ঞী…. অসংস্কার…. অবিজ্ঞানকে ‘সত্ত্ব’ বলে মনে কর কি?” ‘আবুসো, না, আমি মনে করি না।’ “আবুসো যমক, এখানে তুমি তথাগতকে সত্যত ও যথার্থত উপলব্ধি না করে [জ্ঞাত না হয়ে] তোমার পক্ষে এরূপ বলা কি উপযুক্ত হয়েছে―‘আমি ভগবানের দেশিত ধর্ম এরূপ জানি, যেমন ক্ষীণাসব ভিক্ষু কায়ভেদে মৃত্যুর পর নির্মূল হন, ক্ষান্ত হন; তিনি মৃত্যুর পর আর থাকেন না।’”</p>
<p>‘আবুসো সারিপুত্র, পূর্বে আমার যেই অজ্ঞাত ছিল সে-কারণেই এই পাপজনক মিথ্যাদৃষ্টি। কিন্তু এখন আমি আয়ুষ্মান সারিপুত্রের ধর্মদেশনা শুনে সেই পাপজনক মিথ্যাদৃষ্টি প্রহীন হয়েছে, ধর্ম আমার উপলব্ধ হয়েছে।’</p>
<p>“আবুসো যমক, যদি তোমাকে এভাবে প্রশ্ন করা হয়―‘আবুসো যমক, যে ভিক্ষু অর্হৎ ক্ষীণাসব তিনি কায়ভেদে মৃত্যুর পর কি উৎপন্ন হন?’ আবুসো যমক, এভাবে তুমি যদি জিজ্ঞাসিত হও তবে তুমি কী জবাব দিবে?” “আবুসো, যদি আমাকে এরূপ প্রশ্ন করা হয়―‘আবুসো যমক, যে ভিক্ষু অর্হৎ ক্ষীণাসব তিনি কায়ভেদে মৃত্যুর পর কী উৎপন্ন হন?’ আবুসো, এভাবে যদি আমি জিজ্ঞাসিত হই তবে এভাবে জবাব দিব―‘আবুসো, রূপ অনিত্য। যা অনিত্য তা দুঃখ; যা দুঃখ তা অস্তগত হয়, নিরুদ্ধ হয়। বেদনা…. সংজ্ঞা…. সংস্কার…. বিজ্ঞান অনিত্য। যা অনিত্য তা দুঃখ; যা দুঃখ তা অস্তগত হয়, নিরুদ্ধ হয়।’ আবুসো, এভাবে যদি আমি জিজ্ঞাসিত হই তবে এভাবেই জবাব দিব।”</p>
<p>“আবুসো যমক, সাধু সাধু! আবুসো যমক, তাহলে তোমাকে একটি উপমা প্রদান করব এই অর্থেরই অধিক জ্ঞান অর্জনের জন্য। আবুসো যমক, মনে কর, কোনো গৃহপতি কিংবা গৃহপতিপুত্র আঢ্য, মহাধনী, মহাভোগশালী ও সুরক্ষা-সম্পন্ন। তার কোনো একজন ব্যক্তি অনর্থকামী, অহিতকামী, সুখবিনাশকামী হয়ে তাকে হত্যা করতে ইচ্ছুক হলো। তখন সে চিন্তা করতে লাগলো যে ‘এই গৃহপতি কিংবা গৃহপতিপুত্র আঢ্য, মহাধনী, মহাভোগশালী ও সুরক্ষা-সম্পন্ন। তাকে বলপ্রয়োগ করে হত্যা করা সহজসাধ্য নয়। এটিই ভালো হয় যদি আমি তাকে কৌশলে বশে এনে হত্যা করি।’ সে সেই গৃহপতি কিংবা গৃহপতিপুত্রকে উপস্থিত হয়ে এরূপ বলে : ‘প্রভু, আমি আপনাকে সেবা-পূজা করতে চাই।’ সেই গৃহপতি কিংবা গৃহপতিপুত্র তাকে অবিলম্বে সেবকরূপে নিযুক্ত করল। সে সেবকরূপে নিযুক্ত হয়ে পূর্বে নিদ্রা হতে উত্থিত হতো, পরে নিদ্রামগ্ন হতো, প্রভুকে দূর হতে আসতে দেখলে আসন হতে দাঁড়িয়ে যেত, অতঃপর নিজের বসার আসনখানা প্রদান করত, প্রভুর এটা-ওটা করতে হবে কিনা জিজ্ঞেস করত, মনোজ্ঞ আচরণ করত, হৃদয়স্পর্শী কথাবার্তা বলত। তার সেই গৃহপতি কিংবা গৃহপতিপুত্র মিত্রতার সাথে তার প্রতি বিশ্বাস স্থাপন করলো। অন্তরঙ্গতার দরুন তাকে মৈত্রীর বন্ধনে আবদ্ধ করলো। তাদের মধ্যে বিশ্বাস গড়ে ওঠলো। আবুসো, যখন সেই ব্যক্তির এরূপ ভাবোদয় হলো―‘আমার প্রতি গৃহপতি কিংবা গৃহপতিপুত্র বিশ্বস্ত হয়েছেন’, অতঃপর নির্জনস্থান জেনে ধারালো ছুড়ির আঘাতে তাকে হত্যা করলো।’”</p>
<p>“আবুসো যমক, তুমি এটি কী মনে কর, যখন সেই ব্যক্তি অমুক গৃহপতি কিংবা গৃহপতিপুত্রকে উপস্থিত হয়ে এরূপ বলে : ‘প্রভু, আমি আপনার সেবক হতে চাই’, তখনও সে ঘাতক। ঘাতক হলেও তাকে সে চিনতে পারে না―‘ইনি আমার ঘাতক।’ যখন সে সেবা-পূজায় নিযুক্ত হলো পূর্বে নিদ্রা হতে উত্থিত হতো, পরে নিদ্রা মগ্ন হতো, প্রভুকে দূর হতে আসতে দেখলে আসন হতে দাঁড়িয়ে যেত, অতঃপর নিজের বসার আসনখানা প্রদান করত, প্রভুর এটা-ওটা করতে হবে কিনা জিজ্ঞেস করত, মনোজ্ঞ আচরণ করত, হৃদয়স্পর্শী কথাবার্তা বলত; তখনও সে ঘাতক। ঘাতক হলেও তাকে সে চিনতে পারে না―‘ইনি আমার ঘাতক।’ যখন সে নির্জন স্থান জেনে ধারালো ছুরির আঘাতে তাকে হত্যা করলো, তখনও সে ঘাতক। ঘাতক হলেও তাকে সে চিনতে পারে না―‘ইনি আমার ঘাতক।’ ‘আবুসো, ঠিক তাই।’</p>
<p>‘আবুসো, ঠিক তদ্রূপ এই জগতে অশ্রুতবান পৃথগ্‌জন [সাধারণ লোক] আর্যদের অদর্শনকারী, আর্যধর্মে অজ্ঞ, আর্যধর্মে অবিনীত, সৎপুরুষদের অদর্শনকারী, সৎপুরুষধর্মে অজ্ঞ, সৎপুরুষধর্মে অবিনীত, সে রূপকে আত্মা বলে দর্শন করে, রূপবানকে আত্মা হিসেবে, আত্মার মাঝে রূপকে, অথবা রূপের মাঝে আত্মাকে দর্শন করে। বেদনায়…. সংজ্ঞায়…. সংস্কারে…. বিজ্ঞানকে আত্মা বলে দর্শন করে, বিজ্ঞানবানকে আত্মা হিসেবে, আত্মার মাঝে বিজ্ঞানকে, অথবা বিজ্ঞানের মাঝে আত্মাকে দর্শন করে।’</p>
<p>“সে অনিত্য রূপকে ‘অনিত্য রূপ’ বলে যথাভূত জানে না। অনিত্য বেদনাকে ‘অনিত্য বেদনা’ বলে যথাভূত জানে না। অনিত্য সংজ্ঞাকে ‘অনিত্য সংজ্ঞা’ বলে যথাভূত জানে না। অনিত্য সংস্কারকে ‘অনিত্য সংস্কার’ বলে যথাভূত জানে না। অনিত্য বিজ্ঞানকে ‘অনিত্য বিজ্ঞান’ বলে যথাভূত জানে না।”</p>
<p>“দুঃখ রূপকে ‘দুঃখ রূপ’ বলে যথাভূত জানে না। দুঃখ বেদনাকে…. দুঃখ সংজ্ঞাকে…. দুঃখ সংস্কারকে…. দুঃখ বিজ্ঞানকে ‘দুঃখ বিজ্ঞান’ বলে যথাভূত জানে না।”</p>
<p>“অনাত্মা রূপকে ‘অনাত্মা র���প’ বলে যথাভূত জানে না। অনাত্মা বেদনাকে…. অনাত্মা সংজ্ঞাকে…. অনাত্মা সংস্কারকে…. অনাত্মা বিজ্ঞানকে ‘অনাত্মা বিজ্ঞান’ বলে যথাভূত জানে না।”</p>
<p>“সংস্কৃত রূপকে ‘সংস্কৃত রূপ’ বলে যথাভূত জানে না। সংস্কৃত বেদনাকে…. সংস্কৃত সংজ্ঞাকে…. সংস্কৃত সংস্কারকে…. সংস্কৃত বিজ্ঞানকে ‘সংস্কৃত বিজ্ঞান’ বলে যথাভূত জানে না।”</p>
<p>“ঘাতক রূপকে ‘ঘাতক রূপ’ বলে যথাভূত জানে না। ঘাতক বেদনাকে ‘ঘাতক বেদনা’…. ঘাতক সংজ্ঞাকে ‘ঘাতক সংজ্ঞা’…. ঘাতক সংস্কারকে ‘ঘাতক সংস্কার’ বলে যথাভূত জানে না। ঘাতক বিজ্ঞানকে ‘ঘাতক বিজ্ঞান’ বলে যথাভূত জানে না।”</p>
<p>“সে রূপ অনুভব করে, আসক্ত হয়, অধিষ্ঠান করে এই বলে যে ‘আত্মা আমার।’ বেদনা…. সংজ্ঞা…. সংস্কার…. বিজ্ঞান অনুভব করে, আসক্ত হয়, অধিষ্ঠান করে এই বলে যে ‘আত্মা আমার।’ তার এই অধিগত পার্থিব পঞ্চ উপাদানস্কন্ধ দীর্ঘকাল অহিত ও দুঃখের দিকে তাকে পরিচালিত করে।”</p>
<p>“আবুসো, এই জগতে শ্রুতবান আর্যশ্রাবক আর্যদের দর্শনকারী…. সৎপুরুষধর্মে সুবিনীত, তিনি রূপকে আত্মা হিসেবে দর্শন করেন না, রূপবানকে আত্মা হিসেবে দর্শন করেন না, আত্মার মাঝে রূপকে অথবা রূপের মাঝে আত্মাকে দর্শন করেন না। বেদনাকে আত্মা হিসেবে দর্শন করেন না…. সংজ্ঞাকে আত্মা হিসেবে দর্শন করেন না…. সংস্কারকে আত্মা হিসেবে দর্শন করেন না…. বিজ্ঞানকে আত্মা হিসেবে দর্শন করেন না, বিজ্ঞানবানকে আত্মা হিসেবে দর্শন করেন না, আত্মার মাঝে বিজ্ঞানকে অথবা বিজ্ঞানের মাঝে আত্মাকে দর্শন করেন না।</p>
<p>“তিনি অনিত্য রূপকে ‘অনিত্য রূপ’ বলে যথাভূত জানেন। অনিত্য বেদনাকে ‘অনিত্য বেদনা’ বলে যথাভূত জানেন। অনিত্য সংজ্ঞাকে ‘অনিত্য সংজ্ঞা’ বলে যথাভূত জানেন। অনিত্য সংস্কারকে ‘অনিত্য সংস্কার’ বলে যথাভূত জানেন। অনিত্য বিজ্ঞানকে ‘অনিত্য বিজ্ঞান’ বলে যথাভূত জানেন।”</p>
<p>“দুঃখ রূপকে ‘দুঃখ রূপ’ বলে যথাভূত জানেন। দুঃখ বেদনাকে…. দুঃখ সংজ্ঞাকে…. দুঃখ সংস্কারকে…. দুঃখ বিজ্ঞানকে ‘দুঃখ বিজ্ঞান’ বলে যথাভূত জানেন।”</p>
<p>“অনাত্মা রূপকে ‘অনাত্মা রূপ’ বলে যথাভূত জানেন। অনাত্মা বেদনাকে…. অনাত্মা সংজ্ঞাকে…. অনাত্মা সংস্কারকে…. অনাত্মা বিজ্ঞানকে ‘অনাত্মা বিজ্ঞান’ বলে যথাভূত জানেন।”</p>
<p>“সংস্কৃত রূপকে ‘সংস্কৃত রূপ’ বলে যথাভূত জানেন। সংস্কৃত বেদনাকে…. সংস্কৃত সংজ্ঞাকে…. সংস্কৃত সংস্কারকে…. সংস্কৃত বিজ্ঞানকে ‘সংস্কৃত বিজ্ঞান’ বলে যথাভূত জানেন।”</p>
<p>“ঘাতক রূপকে ‘ঘাতক রূপ’ বলে যথাভূত জানেন। ঘাতক বেদনাকে ‘ঘাতক বেদনা’…. ঘাতক সংজ্ঞাকে ‘ঘাতক সংজ্ঞা’…. ঘাতক সংস্কারকে ‘ঘাতক সংস্কার’ বলে যথাভূত জানেন। ঘাতক বিজ্ঞানকে ‘ঘাতক বিজ্ঞান’ বলে যথাভূত জানেন।”</p>
<p>“তিনি রূপ অনুভব করেন না, আসক্ত হন না, অধিষ্ঠান করেন না এই বলে যে ‘আত্মা আমার।’ বেদনা…. সংজ্ঞা…. সংস্কার…. বিজ্ঞান অনুভব করেন না, আসক্ত হন না, অধিষ্ঠান করেন না এই বলে যে ‘আত্মা আমার।’ তার এই অনধিগত অনুৎপন্ন পঞ্চ উপাদানস্কন্ধ দীর্ঘকাল হিত ও সুখের দিকে তাকে পরিচালিত করে।”</p>
<p>“আবুসো সারিপুত্র, ঠিক এরূপই হয় যাদের আয়ুষ্মানের মতন তাদৃশ সব্রহ্মচারীর অনুকম্পাকারী, অর্থকামী, উপদেশদানকারী, অনুশাসনকারী আছেন। আয়ুষ্মান সারিপুত্রের এই ধর্মদেশনা শুনে আমার চিত্ত অনাসক্ত হয়ে সম্পূর্ণরূপে আসব হতে বিমুক্ত হয়েছে।” [তৃতীয় সূত্র]</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু ও রাহুল ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
