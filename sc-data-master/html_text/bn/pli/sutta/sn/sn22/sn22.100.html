<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু, রাহুল ভিক্ষু'>
<title></title>
</head>
<body>
<article id='sn22.100' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>স্কন্ধ-বর্গ</li>
<li class='samyutta'>স্কন্ধ-সংযুক্তস্কন্ধ-সংযুক্ত</li>
<li class='vagga'>পুষ্প বর্গ</li>
</ul>
<h1>২২.১০০. দ্বিতীয় চর্মদড়িবদ্ধ সূত্র</h1>
</header>
<p>শ্রাবস্তীতে উৎপত্তি :</p>
<p>“হে ভিক্ষুগণ, এই সংসার [জন্ম-মৃত্যুর চক্র] অনাদি। অবিদ্যায় আচ্ছন্ন তৃষ্ণাপাশবদ্ধ [সংসার আবর্তে] ধাবমান সংসরণকারী সত্ত্বদের পূর্বকোটি (শুরুটা) দেখা যায় না।</p>
<p>হে ভিক্ষুগণ, মনে কর, একটি কুকুরকে চর্মদড়ির দ্বারা শক্তভাবে খুঁটিতে কিংবা স্তম্ভে বেঁধে রাখা হলো। সে যদি গমন করে তখন খুঁটি কিংবা স্তম্ভের নিকট আসে, সে যদি দাঁড়ায় তখন খুঁটি কিংবা স্তম্ভের নিকট দাঁড়ায়, সে যদি বসে তখন খুঁটি কিংবা স্তম্ভের নিকট বসে, সে যদি ঘুমায় তখন খুঁটি কিংবা স্তম্ভের নিকট ঘুমায়। হে ভিক্ষুগণ, ঠিক এভাবেই অশ্রুতবান পৃথগ্‌জন রূপকে ‘এটি আমার, এতে আমি, এটি আমার আত্মা’ বলে দর্শন করে। বেদনাকে…. সংজ্ঞাকে…. সংস্কারকে…. বিজ্ঞানকে ‘এটি আমার, এতে আমি, এটি আমার আত্মা’ বলে দর্শন করে। সে যদি গমন করে এই পঞ্চ উপাদানস্কন্ধের নিকট আসে, সে যদি দাঁড়ায় এই পঞ্চ-উপদানস্কন্ধের নিকট দাঁড়ায়, সে যদি বসে এই পঞ্চ উপাদানস্কন্ধের নিকট বসে, সে যদি ঘুমায় এই পঞ্চ উপাদানস্কন্ধের নিকট ঘুমায়।</p>
<p>হে ভিক্ষুগণ, সেই কারণে সর্বদা নিজ চিত্তকে প্রত্যবেক্ষণ করা উচিত : ‘দীর্ঘসময় ধরে এই চিত্ত রাগ, দ্বেষ ও মোহের দ্বারা কলুষিত হয়েছে।’ হে ভিক্ষুগণ, চিত্ত কলুষিত হলে সত্ত্বগণ কলুষিত হয়। চিত্ত বিশুদ্ধ হলে সত্ত্বগণ বিশুদ্ধ হয়।”</p>
<p>‘হে ভিক্ষুগণ, চিত্রপটকে দেখেছ কি?’ ‘নিশ্চয়ই ভন্তে।’ “হে ভিক্ষুগণ, সেই চিত্রপটটিও চিত্তের দ্বারা চিত্রিত হয়। অতত্রব হে ভিক্ষুগণ, চিত্রপট হতে চিত্ত আরও বেশি বিচিত্র। হে ভিক্ষুগণ, সেই কারণে সর্বদা নিজ চিত্তকে প্রত্যবেক্ষণ করা উচিত ‘দীর্ঘসময় ধরে এই চিত্ত রাগ, দ্বেষ ও মোহের দ্বারা কলুষিত হয়েছে।’ হে ভিক্ষুগণ, চিত্ত কলুষিত হলে সত্ত্বগণ কলুষিত হয়। চিত্ত বিশুদ্ধ হলে সত্ত্বগণ বিশুদ্ধ হয়।”</p>
<p>“হে ভিক্ষুগণ, আমি অন্য একটি নিকায়ও (গুচ্ছও) দর্শন করি না যা চিত্তের মতো অত বৈচিত্রপূর্ণ। হে ভিক্ষুগণ, ঠিক এইরূপ ইতরপ্রাণী; হে ভিক্ষুগণ, তারাও ইতরপ্রাণী চিত্তের দ্বারা চিত্রিত। অতত্রব হে ভিক্ষুগণ, ইতরপ্রাণীর চিত্তও ভীষণ বৈচিত্রপূর্ণ। হে ভিক্ষুগণ, সেই কারণে সর্বদা নিজ চিত্তকে প্রত্যবেক্ষণ করা উচিত : ‘দীর্ঘসময় ধরে এই চিত্ত রাগ, দ্বেষ ও মোহের দ্বারা কলুষিত হয়েছে।’ হে ভিক্ষুগণ, চিত্ত কলুষিত হলে সত্ত্বগণ কলুষিত হয়। চিত্ত বিশুদ্ধ হলে সত্ত্বগণ বিশুদ্ধ হয়।”</p>
<p>“হে ভিক্ষুগণ, মনে কর, রংকারক কিংবা চিত্রাকর রঞ্জিতকরণের জন্য লাল, হলদে, নীল, মঞ্জিষ্ঠা রং দিয়ে সুমার্জিত ফলকে, ভিত্তিতে কিংবা কাপড়ের পাটে সর্ব অঙ্গ-প্রত্যঙ্গ সমন্বিত স্ত্রী কিংবা পুরুষের ছবি আঁকে। হে ভিক্ষুগণ, ঠিক তদ্রূপভাবে অশ্রুতবান পৃথগ্‌জন রূপকে তৈরি করে ও পুনরায় তৈরি করে, বেদনাকে…. সংজ্ঞাকে…. সংস্কারকে…. বিজ্ঞানকে তৈরি করে ও পুনরায় তৈরি করে।”</p>
<p>‘হে ভিক্ষুগণ, তোমরা এটি কী মনে কর, রূপ নিত্য নাকি অনিত্য?’ ‘অনিত্য ভন্তে’ ‘বেদনা…. সংজ্ঞা…. সংস্কার…. বিজ্ঞান নিত্য নাকি অনিত্য?’ ‘অনিত্য ভন্তে’…. এভাবে দর্শন করে…. এ জীবনে [আসবক্ষয়ের জন্য] আর করণীয় নেই’ বলে প্রকৃষ্টরূপে জানতে পারেন।” [অষ্টম সূত্র]</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু ও রাহুল ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
