<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু, রাহুল ভিক্ষু'>
<title></title>
</head>
<body>
<article id='sn22.88' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>স্কন্ধ-বর্গ</li>
<li class='samyutta'>স্কন্ধ-সংযুক্তস্কন্ধ-সংযুক্ত</li>
<li class='vagga'>স্থবির বর্গ</li>
</ul>
<h1>২২.৮৮. অশ্বজি সূত্র</h1>
</header>
<p>একসময় ভগবান রাজগৃহে বিহার করছিলেন বেণুবনে কলন্দকনিবাপে। তখন আয়ুষ্মান অশ্বজি কাশ্যপক আরামে [কাশ্যপ শ্রেষ্ঠী কর্তৃক নির্মিত আরামে] অবস্থান করছিলেন রোগগ্রস্ত, পীড়িত ও মারাত্মকভাবে অসুস্থ অবস্থায়। অতঃপর আয়ুষ্মান অশ্বজি সেবকদেরকে ডাকলেন, “আবুসো, আপনারা আসুন; যেখানে ভগবান আছেন সেখানে যান। গিয়ে আমার কথায় ভগবানের পাদপদ্মে নতশিরে বন্দনা নিবেদন করুন―‘ভন্তে, অশ্বজি ভিক্ষু রোগগ্রস্ত, পীড়িত ও মারাত্মকভাবে অসুস্থ অবস্থায় রয়েছেন। তিনি ভগবানের পাদপদ্মে নতশিরে বন্দনা করছেন। এবং এরূপ বলবেন, ‘ভন্তে ভগবান, এটি মঙ্গলজনক হয়, যদি আপনি অনুকম্পাপূর্বক যেখানে অশ্বজি ভিক্ষু আছেন সেখানে গমন করেন।’” ‘আচ্ছা আবুসো’ বলে সেই ভিক্ষুগণ আয়ুষ্মান অশ্বজির কথায় সম্মতি প্রদর্শন করে যেখানে ভগবান আছেন সেখানে গেলেন। গিয়ে ভগবানকে বন্দনা জানিয়ে একপাশে বসলেন। একপাশে বসে সেই ভিক্ষুগণ ভগবানকে বললেন, “‘ভন্তে, অশ্বজি ভিক্ষু রোগগ্রস্ত…. ‘ভন্তে ভগবান, এটি মঙ্গলজনক হয়, যদি আপনি অনুকম্পাপূর্বক যেখানে অশ্বজি ভিক্ষু আছেন সেখানে গমন করেন।’” ভগবান চুপচাপ থেকে মৌন সম্মতি জানালেন।</p>
<p>অতঃপর ভগবান সান্ধ্যকালীন নির্জনবাস হতে উঠে যেখানে আয়ুষ্মান অশ্বজি আছেন সেখানে গেলেন। আয়ুষ্মান অশ্বজি ভগবানকে দূর হতে আগমন করতে দেখতে পেলেন। দেখে [ভগবানের প্রতি গারবতাবশত] মঞ্চ হতে উত্থিত হচ্ছিলেন। তখন ভগবান আয়ুষ্মান অশ্বজিকে বললেন, ‘থাক অশ্বজি, তুমি মঞ্চ হয়ে উত্থিত হয়ো না। আসন প্রস্তৃতকৃত আছে, সেখানে আমি বসব।’ ভগবান প্রস্তুতকৃত আসনে বসলেন। বসে ভগবান আয়ুষ্মান অশ্বজিকে বললেন, ‘অশ্বজি, তুমি রোগযন্ত্রণা সহ্য করতে সক্ষম হচ্ছ কি? তোমার দেহ চালনা করতে পারছ কি? তোমার দুঃখবেদনা কমছে কি নাকি বৃদ্ধি পাচ্ছে? রোগ কমছে বলে মনে হচ্ছে, নাকি বৃদ্ধি হচ্ছে বলে মনে হচ্ছে?’</p>
<p>[অশ্বজি বললেন] ‘ভন্তে, আমার রোগযন্ত্রণা সহ্য হচ্ছে না, আমি দেহ চালনা করতে পারছি না। আমার দুঃখবেদনা অতি প্রবল, উত্তরোত্তর বৃদ্ধি পাচ্ছে কিন্তু কমছে না; বৃদ্ধি ব্যতীত রোগ কমছে বলে মনে হচ্ছে না।’</p>
<p>‘অশ্বজি, তোমার কি কোনো কৌকৃত্য [অনুশোচনা] নেই, কোনো মনস্তাপ নেই?’</p>
<p>‘ভন্তে আছে, আমার কৌকৃত্য ও মনস্তাপ অল্প নয় অনেক।’</p>
<p>‘অশ্বজি, তুমি আপন শীল হতে চ্যুত বলে নিন্দিত হও কি?’</p>
<p>‘ভন্তে, আমি শীলচ্যুত বলে নিন্দিত হই না।’</p>
<p>‘অশ্বজি, যদি তুমি শীলচ্যুত বলে নিন্দিত না হও; তবে তোমার কৌকৃত্যই বা কি ও মনস্তাপই বা কি?’</p>
<p>“ভন্তে, পূর্বে আমি অসুস্থ হলে উপশমের মাধ্যমে কায়সংস্কারে বিহার করতাম, তারপরেও আমি সমাধি [চিত্তের একাগ্রতা] লাভ করতাম না। ভন্তে, আমার তাতে সমাধি লাভ না করা সত্ত্বেও এই চিত্ত উৎপন্ন হলো―‘তারপরও আমি শাসন হতে চ্যুত হচ্ছি না।’”</p>
<p>“অশ্বজি, যেকোনো শ্রমণ-ব্রাহ্মণ সমাধিসার [বিদর্শন-মার্গফলগুলো সার] সমাধিশ্রমণত্ব তাদের সেই সমাধি লাভ না করা সত্ত্বেও এরূই চিত্ত উৎপন্ন হয়―‘তারপরও আমি শাসন হতে চ্যুত হচ্ছি না।’”</p>
<p>‘অশ্বজি, তুমি এটি কী মনে কর, রূপ নিত্য নাকি অনিত্য?’ ‘অনিত্য ভন্তে’…. বিজ্ঞান…. এভাবে দর্শন করে…. এ জীবনে [আসবক্ষয়ের জন্য] আর করণীয় নেই’ বলে সম্যকরূপে জানতে পারেন।”</p>
<p>“তিনি যদি সুখবেদনা অনুভব করেন, সেটি ‘অনিত্য’ বলে জানেন। ‘সংলগ্ন নয়’ বলে জানেন। ‘অভিনন্দিত নয়’ বলে জানেন। তিনি যদি দুঃখবেদনা অনুভব করেন, সেটি ‘অনিত্য’ বলে জানেন। ‘সংলগ্ন নয়’ বলে জানেন। ‘অভিনন্দিত নয়’ বলে জানেন। তিনি যদি অদুঃখ ও অসুখবেদনা অনুভব করেন, সেটি ‘অনিত্য’ বলে জানেন…. ‘অভিনন্দিত নয়’ বলে জানেন। তিনি যদি সুখবেদনা অনুভব করেন, তাকে বিসংযুক্ত বলে অনুভব করেন, তিনি যদি দুঃখবেদনা অনুভব করেন, তাকে বিসংযুক্ত বলে অনুভব করেন, তিনি যদি অদুঃখ ও অসুখবেদনা অনুভব করেন, তাকে বিসংযুক্ত বলে অনুভব করেন। তিনি যদি কায়ান্তিক বেদনা অনুভব করেন তবে ‘কায়ান্তিক বেদনা অনুভব করছি’ বলে জানেন। যদি জীবনান্তিক বেদনা অনুভব করেন তবে ‘জীবনান্তিক বেদনা অনুভব করছি’ বলে জানেন। তিনি প্রকৃষ্টরূপে জানেন যে, ‘দেহভঙ্গে জীবনক্ষয়ের পর এখানেই অনভিনন্দিত সকল বেদনা শান্ত হয়ে যাবে এবং দেহই অবশিষ্ট থাকবে।’”</p>
<p>“অশ্বজি, মনে কর, তৈল ও বর্তিকে [সলিতা] ভিত্তি করে তৈলপ্রদীপ প্রজ্বলিত হয়, যদি সেই তৈল ও বর্তির নিঃশেষ হয়, তাহলে সেই প্রদীপ অনাহারে [উপাদানহীন হয়ে] নির্বাপিত হয়। অশ্বজি, ঠিক এভাবেই ভিক্ষু যদি কায়ান্তিক বেদনা অনুভব করেন তবে ‘কায়ান্তিক বেদনা অনুভব করছি’ বলে জানেন। যদি জীবনান্তিক বেদনা অনুভব করেন তবে ‘জীবনান্তিক বেদনা অনুভব করছি’ বলে জানেন। তিনি প্রকৃষ্টরূপে জানেন যে, ‘দেহভঙ্গে জীবনক্ষয়ের পর এখানেই অনভিনন্দিত সকল বেদনা শান্ত হয়ে যাবে এবং দেহই অবশিষ্ট থাকবে।’” [ষষ্ঠ সূত্র]</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু ও রাহুল ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
