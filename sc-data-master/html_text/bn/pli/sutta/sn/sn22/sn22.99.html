<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু, রাহুল ভিক্ষু'>
<title></title>
</head>
<body>
<article id='sn22.99' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>স্কন্ধ-বর্গ</li>
<li class='samyutta'>স্কন্ধ-সংযুক্তস্কন্ধ-সংযুক্ত</li>
<li class='vagga'>পুষ্প বর্গ</li>
</ul>
<h1>২২.৯৯. চর্মদড়িবদ্ধ সূত্র</h1>
</header>
<p>শ্রাবস্তীতে উৎপত্তি :</p>
<p>“হে ভিক্ষুগণ, এই সংসার [জন্ম-মৃত্যুর চক্র] অনাদি। অবিদ্যায় আচ্ছন্ন তৃষ্ণাপাশবদ্ধ [সংসার আবর্তে] ধাবমান সংসরণকারী সত্ত্বদের পূর্বকোটি (শুরুটা) দেখা যায় না।</p>
<p>হে ভিক্ষুগণ, এমন সময় আসে যে মহাসমুদ্র শুষ্ক-বিশুষ্ক হয়, উৎপত্তিরহিত হয়। হে ভিক্ষুগণ, তারপরেও অবিদ্যায় আচ্ছন্ন তৃষ্ণাপাশবদ্ধ [সংসার আবর্তে] ধাবমান সংসরণকারী সত্ত্বদের দুঃখের পরিসমাপ্তি হয় বলে আমি বলি না।</p>
<p>হে ভিক্ষুগণ, এমন সময় আসে যে সিনেরুপর্বতরাজ দগ্ধ হয়, বিনাশ হয়, উৎপত্তিরহিত হয়। হে ভিক্ষুগণ, তারপরেও অবিদ্যায় আচ্ছন্ন তৃষ্ণাপাশবদ্ধ [সংসার আবর্তে] ধাবমান সংসরণকারী সত্ত্বদের দুঃখের পরিসমাপ্তি হয় বলে আমি বলি না।</p>
<p>হে ভিক্ষুগণ, এমন সময় আসে যে মহাপৃথিবী দগ্ধ হয়, বিনাশ হয়, উৎপত্তিরহিত হয়। হে ভিক্ষুগণ, তারপরেও অবিদ্যায় আচ্ছন্ন তৃষ্ণাপাশবদ্ধ [সংসার আবর্তে] ধাবমান সংসরণকারী সত্ত্বদের দুঃখের পরিসমাপ্তি হয় বলে আমি বলি না।</p>
<p>হে ভিক্ষুগণ, মনে কর, একটি কুকুরকে চর্মদড়ির দ্বারা শক্তভাবে খুঁটিতে কিংবা স্তম্ভে বেঁধে রাখা হলে সেই কুকুর খুঁটিকে কিংবা স্তম্ভকে নিশ্রয় করে ইতস্তত বা এদিক-ওদিক দৌড়ায়, অনবরত ঘুরতে থাকে। হে ভিক্ষুগণ, ঠিক তদ্রূপ অশ্রুতবান পৃথগ্‌জন [সাধারণ লোক] আর্যদের অদর্শনকারী, আর্যধর্মে অজ্ঞ, আর্যধর্মে অবিনীত, সৎপুরুষদের অদর্শনকারী, সৎপুরুষধর্মে অজ্ঞ, সৎপুরুষধর্মে অবিনীত, সে রূপকে আত্মা বলে দর্শন করে, রূপবানকে আত্মা হিসেবে, আত্মার মাঝে রূপকে, অথবা রূপের মাঝে আত্মাকে দর্শন করে। বেদনাকে আত্মা বলে দর্শন করে…. সংজ্ঞাকে আত্মা বলে দর্শন করে…. সংস্কারকে আত্মা বলে দর্শন করে…. বিজ্ঞানকে আত্মা বলে দর্শন করে, বিজ্ঞানবানকে আত্মা হিসেবে, আত্মার মাঝে বিজ্ঞানকে, অথবা বিজ্ঞানের মাঝে আত্মাকে দর্শন করে।</p>
<p>সে রূপকে অনুসরণ করে ও পশ্চাদ্ধাবন করে। বেদনাকে…. সংজ্ঞাকে…. সংস্কারকে…. বিজ্ঞানকে অনুসরণ করে ও পশ্চাদ্ধাবন করে। সে রূপকে অনুসরণ করলে ও পশ্চাদ্ধাবন করলে, বেদনাকে…. সংজ্ঞাকে…. সংস্কারকে…. বিজ্ঞানকে অনুসরণ করলে ও পশ্চাদ্ধাবন করলে রূপ হতে পরিমুক্ত হয় না, বেদনা হতে পরিমুক্ত হয় না, সংজ্ঞা হতে পরিমুক্ত হয় না, সংস্কার হতে পরিমুক্ত হয় না, বিজ্ঞান হতে পরিমুক্ত হয় না। এভাবে সে জন্ম, জরা, ব্যাধি, মরণ, শোক, পরিদেবন, দুঃখ, দৌর্মনস্য, উপায়াস হতে পরিমুক্ত হয় না। তাকে আমি ‘দুঃখ হতে পরিমুক্ত নয়’ বলে প্রকাশ করি।”</p>
<p>হে ভিক্ষুগণ, শ্রুতবান আর্যশ্রাবক [স্রোতাপন্ন] আর্যদের দর্শনকারী, আর্যধর্মে বিজ্ঞ, আর্যধর্মে সুবিনীত, সৎপুরুষদের দর্শনকারী, সৎপুরুষধর্মে বিজ্ঞ, সৎপুরুষধর্মে সুবিনীত, তিনি রূপকে আত্মা বলে দর্শন করেন না, রূপবানকে আত্মা হিসেবে, আত্মার মাঝে রূপকে, অথবা রূপের মাঝে আত্মাকে দর্শন করেন না। বেদনাকে আত্মা বলে দর্শন করেন না…. সংজ্ঞাকে আত্মা বলে দর্শন করেন না…. সংস্কারকে আত্মা বলে দর্শন করেন না…. বিজ্ঞানকে আত্মা বলে দর্শন করেন না, বিজ্ঞানবানকে আত্মা হিসেবে, আত্মার মাঝে বিজ্ঞানকে, অথবা বিজ্ঞানের মাঝে আত্মাকে দর্শন করেন না।</p>
<p>তিনি রূপকে অনুসরণ করেন না ও পশ্চাদ্ধাবন করেন না। বেদনাকে…. সংজ্ঞাকে…. সংস্কারকে…. বিজ্ঞানকে অনুসরণ করেন না ও পশ্চাদ্ধাবন করেন না। তিনি রূপকে অনুসরণ না করলে ও পশ্চাদ্ধাবন না করলে, বেদনাকে…. সংজ্ঞাকে…. সংস্কারকে…. বিজ্ঞানকে অনুসরণ না করলে ও পশ্চাদ্ধাবন না করলে রূপ হতে পরিমুক্ত হন, বেদনা হতে পরিমুক্ত হন, সংজ্ঞা হতে পরিমুক্ত হন, সংস্কার হতে পরিমুক্ত হন, বিজ্ঞান হতে পরিমুক্ত হন। এভাবে তিনি জন্ম, জরা, ব্যাধি, মরণ, শোক, পরিদেবন, দুঃখ, দৌর্মনস্য, উপায়াস হতে পরিমুক্ত হন। তাকে আমি ‘দুঃখ হতে পরিমুক্ত’ বলে প্রকাশ করি।” [সপ্তম সূত্র]</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু ও রাহুল ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
