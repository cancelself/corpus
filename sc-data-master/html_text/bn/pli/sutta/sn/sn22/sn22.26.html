<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু, রাহুল ভিক্ষু'>
<title></title>
</head>
<body>
<article id='sn22.26' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>স্কন্ধ-বর্গ</li>
<li class='samyutta'>স্কন্ধ-সংযুক্তস্কন্ধ-সংযুক্ত</li>
<li class='vagga'>ভার বর্গ</li>
</ul>
<h1>২২.২৬. আস্বাদ সূত্র</h1>
</header>
<p>শ্রাবস্তীতে উৎপত্তি :</p>
<p>“হে ভিক্ষুগণ, অনুত্তর সম্যকসম্বোধি অধিগত করার পূর্বে বোধিসত্ত্ব অবস্থায় আমার এরূপ স্মরণ হয়েছিল―‘রূপের আস্বাদ কী, আদীনব [দোষ] কী, নিঃসরণ [মুক্তি] কী? বেদনার আস্বাদ কী, আদীনব কী, নিঃসরণ কী? সংজ্ঞার আস্বাদ কী, আদীনব কী, নিঃসরণ কী? সংস্কারের আস্বাদ কী, আদীনব কী, নিঃসরণ কী? বিজ্ঞানের আস্বাদ কী, আদীনব কী, নিঃসরণ কী?</p>
<p>হে ভিক্ষুগণ, তখন আমার এরূপ মনে হয়েছিল―রূপকে ভিত্তি করে যেই সুখ-সৌমনস্য উৎপন্ন হয়, এটি হলো রূপের আস্বাদ। যেই রূপ অনিত্য, দুঃখ ও বিপরিণামধর্মী [পরিবর্তনশীল], এটি হলো রূপের আদীনব। রূপের প্রতি যেই ছন্দরাগ বিনাশ ও ছন্দরাগ প্রহান, এটি হলো রূপের নিঃসরণ।</p>
<p>বেদনাকে ভিত্তি করে যেই সুখ-সৌমনস্য উৎপন্ন হয়, এটি হলো বেদনার আস্বাদ। যেই বেদনা অনিত্য, দুঃখ ও বিপরিণামধর্মী [পরিবর্তনশীল], এটি হলো বেদনার আদীনব। বেদনার প্রতি যেই ছন্দরাগ বিনাশ ও ছন্দরাগ প্রহান, এটি হলো বেদনার নিঃসরণ।</p>
<p>সংজ্ঞাকে ভিত্তি করে যেই সুখ-সৌমনস্য উৎপন্ন হয়, এটি হলো সংজ্ঞার আস্বাদ। যেই সংজ্ঞা অনিত্য, দুঃখ ও বিপরিণামধর্মী [পরিবর্তনশীল], এটি হলো সংজ্ঞার আদীনব। সংজ্ঞার প্রতি যেই ছন্দরাগ বিনাশ ও ছন্দরাগ প্রহান, এটি হলো সংজ্ঞার নিঃসরণ।</p>
<p>সংস্কারকে ভিত্তি করে যেই সুখ-সৌমনস্য উৎপন্ন হয়, এটি হলো সংস্কারের আস্বাদ। যেই সংস্কার অনিত্য, দুঃখ ও বিপরিণামধর্মী [পরিবর্তনশীল], এটি হলো সংস্কারের আদীনব। সংস্কারের প্রতি যেই ছন্দরাগ বিনাশ ও ছন্দরাগ প্রহান, এটি হলো সংস্কারের নিঃসরণ।</p>
<p>বিজ্ঞানকে ভিত্তি করে যেই সুখ-সৌমনস্য উৎপন্ন হয়, এটি হলো বিজ্ঞানের আস্বাদ। যেই বিজ্ঞান অনিত্য, দুঃখ ও বিপরিণামধর্মী [পরিবর্তনশীল], এটি হলো বিজ্ঞানের আদীনব। রূপের প্রতি যেই ছন্দরাগ বিনাশ ও ছন্দরাগ প্রহান, এটি হলো বিজ্ঞানের নিঃসরণ।</p>
<p>‘হে ভিক্ষুগণ, যতদিন পর্যন্ত আমি এই পঞ্চ উপাদানস্কন্ধের আস্বাদকে আস্বাদরূপে, আদীনবকে আদীনবরূপে ও নিঃসরণকে নিঃসরণরূপে ঠিক ঠিকরূপে জানতে পারিনি; হে ভিক্ষুগণ, ততদিন পর্যন্ত আমি সদেব-সমার-সব্রহ্ম জগতে, সশ্রমণ-ব্রাহ্মণ, দেব-মনুষ্যদের নিকট অনুত্তর সম্যকসম্বোধিতে অভিসম্বুদ্ধত্ব লাভ করেছি বলে প্রতিজ্ঞাত হইনি। হে ভিক্ষুগণ, যখন আমি এই পঞ্চ উপাদানস্কন্ধের আস্বাদকে আস্বাদরূপে, আদীনবকে আদীনবরূপে ও নিঃসরণকে নিঃসরণরূপে ঠিক ঠিকরূপে জানতে পেরেছি; হে ভিক্ষুগণ, তখনই আমি সদেব-সমার-সব্রহ্ম জগতে, সশ্রমণ-ব্রাহ্মণ, দেব-মনুষ্যদের নিকট অনুত্তর সম্যকসম্বোধিতে অভিসম্বুদ্ধত্ব লাভ করেছি বলে প্রতিজ্ঞাত হয়েছিলাম। আমার জ্ঞানদর্শন বিকশিত হয়েছিল―‘অচঞ্চল আমার বিমুক্তি, এটিই আমার অন্তিম জন্ম, এই হতে আমার আর পুনর্জন্ম নেই।’” [পঞ্চম সূত্র]</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু ও রাহুল ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
