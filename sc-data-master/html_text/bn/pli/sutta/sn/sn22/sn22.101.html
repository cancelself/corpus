<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু, রাহুল ভিক্ষু'>
<title></title>
</head>
<body>
<article id='sn22.101' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>স্কন্ধ-বর্গ</li>
<li class='samyutta'>স্কন্ধ-সংযুক্তস্কন্ধ-সংযুক্ত</li>
<li class='vagga'>পুষ্প বর্গ</li>
</ul>
<h1>২২.১০১. বাটালির হাতল সূত্র</h1>
</header>
<p>শ্রাবস্তীতে উৎপত্তি :</p>
<p>“হে ভিক্ষুগণ, জানা ও দর্শন হতে আসবগুলো ক্ষয় হয় বলে আমি বলি; অজানা ও অদর্শন হতে নয়। হে ভিক্ষুগণ, কী জ্ঞাত হলে ও কী দর্শন করলে আসবগুলো ক্ষয় হয়? ‘এটি রূপ, এটি রূপের উৎপত্তি, এটি রূপের বিলয়। এটি বেদনা…. এটি সংজ্ঞা…. এটি সংস্কার…. এটি বিজ্ঞান, এটি বিজ্ঞানের উৎপত্তি, এটি বিজ্ঞানের বিলয়’―হে ভিক্ষুগণ, ঠিক এভাবে জ্ঞাত হলেও এভাবে দর্শন করলে আসবগুলো ক্ষয় হয়।”</p>
<p>“হে ভিক্ষুগণ, ভাবনায় আত্মনিয়োগ না করে বিহারকারী ভিক্ষুর কিঞ্চিৎ এরূপ ইচ্ছা উৎপন্ন হতে পারে : ‘অহো! আমার চিত্ত সম্পূর্ণরূপে আসব হতে বিমুক্ত হোক।’ তারপরেও আসব হতে চিত্ত সম্পূর্ণরূপে বিমুক্ত হয় না। তার কী হেতু? ‘অভাবিত’ বিধায় এরূপ বলা হয়। কী অভাবিত? চারি সতিপট্‌ঠান অভাবিত, চারি সম্যক প্রধান অভাবিত, চারি ঋদ্ধিপাদ অভাবিত, পঞ্চইন্দ্রিয় অভাবিত, পঞ্চবল অভাবিত, সপ্ত বোধ্যঙ্গ অভাবিত, আর্য অষ্টাঙ্গিক মার্গ অভাবিত।”</p>
<p>“হে ভিক্ষুগণ, মনে কর, একটি মুরগী আটটি, দশটি কিংবা বারটি ডিম দেয়। তাতে যদি মুরগীটি সম্যকরূপে না বসে, সম্যকরূপে তাপ না দেয়, সম্যকরূপে মনোযোগ না দেয়। সেই মুরগীর কিঞ্চিৎ এরূপ ইচ্ছা উৎপন্ন হতে পারে : ‘অহো! আমার ছানাগুলো পা, নখাগ্র ও ঠোঁট দ্বারা ডিমের খোসা ভেঙে নিরাপদে বেরিয়ে আসুক।’ তারপরেও সেই ছানাগুলো পা, নখাগ্র ও ঠোঁট দ্বারা ডিমের খোসা ভেঙে নিরাপদে বেরিয়ে আসতে অক্ষম হয়। তার কারণ কী? হে ভিক্ষুগণ, মুরগী আটটি, দশটি কিংবা বারটি ডিম দেয়। তাতে মুরগী সম্যকরূপে বসে না, সম্যকরূপে তাপ দেয় না, সম্যকরূপে মনোযোগ দেয় না।</p>
<p>হে ভিক্ষুগণ, ঠিক তদ্রূপ ভাবনায় আত্মনিয়োগ না করে অবস্থানকারী ভিক্ষুর কিঞ্চিৎ এরূপ ইচ্ছা উৎপন্ন হতে পারে : ‘অহো! আমার চিত্ত সম্পূর্ণরূপে আসব হতে বিমুক্ত হোক।’ তারপরেও আসব হতে চিত্ত সম্পূর্ণরূপে বিমুক্ত হয় না। তার কারণ কী? ‘অভাবিত’ বিধায় এরূপ বলা হয়। কী অভাবিত? চারি সতিপট্‌ঠান অভাবিত…. আর্য অষ্টাঙ্গিক মার্গ অভাবিত।”</p>
<p>“হে ভিক্ষুগণ, ভাবনায় আত্মনিয়োগ করে অবস্থানকারী ভিক্ষুর কিঞ্চিৎ এরূপ ইচ্ছা উৎপন্ন হতে পারে : ‘অহো! আমার চিত্ত সম্পূর্ণরূপে আসব হতে বিমুক্ত হোক।’ অবশ্যই আসব হতে তার চিত্ত সম্পূর্ণরূপে বিমুক্ত হয়। তার কারণ কী? ‘ভাবিত’ বিধায় এরূপ বলা হয়। কী ভাবিত? চারি সতিপট্‌ঠান ভাবিত, চারি সম্যক প্রধান ভাবিত, চারি ঋদ্ধিপাদ ভাবিত, পঞ্চ ইন্দ্রিয় ভাবিত, পঞ্চবল ভাবিত, সপ্তবোধ্যঙ্গ ভাবিত, আর্য অষ্টাঙ্গিক মার্গ ভাবিত।”</p>
<p>“হে ভিক্ষুগণ, মনে কর, একটি মুরগী আটটি, দশটি কিংবা বারটি ডিম দেয়। তাতে যদি মুরগী সম্যকরূপে বসে, সম্যকরূপে তাপ দেয়, সম্যকরূপে মনোযোগ দেয়। সেই মুরগীর কিঞ্চিৎ এরূপ ইচ্ছা উৎপন্ন হতে পারে : ‘অহো! আমার ছানাগুলো পা, নখাগ্র ও ঠোঁট দ্বারা ডিমের খোসা ভেঙে নিরাপদে বেরিয়ে আসুক।’ অবশ্যই সেই ছানাগুলো পা, নখাগ্র ও ঠোঁট দ্বারা ডিমের খোসা ভেঙে নিরাপদে বেরিয়ে আসতে সক্ষম হয়। তার কারণ কী? হে ভিক্ষুগণ, মুরগী আটটি, দশটি কিংবা বারটি ডিম দেয়। তাতে মুরগী সম্যকরূপে বসে, সম্যকরূপে তাপ দেয়, সম্যকরূপে মনোযোগ দেয়।</p>
<p>হে ভিক্ষুগণ, ঠিক তদ্রূপ ভাবনা মনোনিবেশে আত্মনিয়োগ করে অবস্থানকারী ভিক্ষুর কিঞ্চিৎ এরূপ ইচ্ছা উৎপন্ন হতে পারে : ‘অহো! আমার চিত্ত সম্পূর্ণরূপে আসব হতে বিমুক্ত হোক।’ অবশ্যই আসব হতে তার চিত্ত সম্পূর্ণরূপে বিমুক্ত হতে পারে। তার কারণ কী? ‘ভাবিত’ বিধায় এরূপ বলা হয়। কী ভাবিত? চারি সতিপট্‌ঠান ভাবিত…. আর্য অষ্টাঙ্গিক মার্গ ভাবিত।”</p>
<p>“হে ভিক্ষুগণ, মনে কর, একজন রাজমিস্ত্রী কিংবা রাজমিস্ত্রীর সহকর্মী কুড়ালির হাতল দেখার সময় তার আঙুলপদগুলোতে দেখে বৃদ্ধাঙুলির চিহ্ন। বাস্তবিক তার এরূপ জ্ঞান জন্মে না যে, ‘অহো! আজ আমার এই কুড়ালির হাতলের এতটুকু ক্ষয় হয়েছে, গতকাল এতটুকু, পূর্বে এতটুকু ক্ষয় হয়েছিল।’ প্রকৃতপক্ষে সে জানে যে কুড়ালির হাতলটি ক্ষয় হয়, যখন এটি ক্ষয় হয়েছে। হে ভিক্ষুগণ, ঠিক তদ্রূপ ভাবনা মনোনিবেশে আত্মনিয়োগ করে অবস্থানকারী ভিক্ষুর কিঞ্চিৎ এরূপ জ্ঞান জন্মে না যে, ‘অহো! আজ আমার আসবগুলোর এতটুকু ক্ষয় হয়েছে, গতকাল এতটুকু, পূর্বে এতটুকু ক্ষয় হয়েছিল।’ প্রকৃতপক্ষে সে জানে যে আসবগুলোর ক্ষয় হয়, যখন এটি ক্ষয় হয়েছে।”</p>
<p>“হে ভিক্ষুগণ, মনে কর, একটি সামুদ্রিক নৌকাকে বেত্রবন্ধনের দ্বারা বাঁধা হয়। সেটি বর্ষার মাসগুলোতে জলে নামিয়ে রাখা হয়, হেমন্তকালে স্থলেতুলে রাখা হয় বিধায় বেত্রবন্ধনগুলো বাতাস ও উষ্ণতায় ক্লিষ্ট হয়। তা বর্ষাঋতুতে বৃষ্টির বর্ষণের কারণে সহজে বিনষ্ট হয়ে গিয়ে পঁচে যায়। হে ভিক্ষুগণ, ঠিক তদ্রূপ ভাবনায় আত্মনিয়োগ করে অবস্থানকারী ভিক্ষুর সহজেই সংযোজনগুলো [পুনঃপুন জন্মগ্রহণের বন্ধন] বিনষ্ট হয়ে গিয়ে নির্মূল হয়।” [নবম সূত্র]</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু ও রাহুল ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
