<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু, রাহুল ভিক্ষু'>
<title></title>
</head>
<body>
<article id='sn22.87' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>স্কন্ধ-বর্গ</li>
<li class='samyutta'>স্কন্ধ-সংযুক্তস্কন্ধ-সংযুক্ত</li>
<li class='vagga'>স্থবির বর্গ</li>
</ul>
<h1>২২.৮৭. বক্কলি সূত্র</h1>
</header>
<p>একসময় ভগবান রাজগৃহে বিহার করছিলেন বেণুবনে কলন্দকনিবাপে। তখন আয়ুষ্মান বক্কলি কুম্ভকারনিবাসে বিহার করছিলেন রোগগ্রস্ত, পীড়িত ও মারাত্মকভাবে অসুস্থ অবস্থায়। অতঃপর বক্কলি সেবকদেরকে ডাকলেন, “আবুসো, আপনারা এখানে আসুন; ভগবান যেখানে আছেন সেখানে যান, গিয়ে আমার কথায় ভগবানের পায়ে নতশিরে বন্দনা নিবেদন করুন―‘ভন্তে, বক্কলি ভিক্ষু রোগগ্রস্ত, পীড়িত ও মারাত্মকভাবে অসুস্থ অবস্থায় রয়েছেন, তিনি ভগবানের পায়ে নতশিরে বন্দনা নিবেদন করছেন।’ এবং এরূপ বলবেন, ‘ভন্তে ভগবান, অনুকম্পাপূর্বক যেখানে বক্কলি ভিক্ষু আছেন সেখানে গেলে খুব ভালো হয়।’” ‘আচ্ছা আবুসো’ বলে সেই ভিক্ষুগণ আয়ুষ্মান বক্কলির কথায় সম্মতি প্রদর্শন করে যেখানে ভগবান আছেন সেখানে গেলেন। গিয়ে ভগবানকে বন্দনা জানিয়ে একপাশে বসলেন। একপাশে বসে সেই ভিক্ষুগণ ভগবানকে বললেন, “‘ভন্তে, বক্কলি ভিক্ষু রোগগ্রস্ত, পীড়িত ও মারাত্মকভাবে অসুস্থ অবস্থায় রয়েছেন, তিনি ভগবানের পায়ে নতশিরে বন্দনা নিবেদন করছেন’। এবং এরূপ বলেছেন, ‘ভন্তে ভগবান, অনুকম্পাপূর্বক যেখানে বক্কলি ভিক্ষু আছেন সেখানে গেলে খুব ভালো হয়।’” ভগবান চুপচাপ থেকে মৌনসম্মতি জানালেন।</p>
<p>অতঃপর ভগবান চীবর পারুপন করে পাত্র-চীবর নিয়ে যেখানে আয়ুষ্মান বক্কলি আছেন সেখানে গেলেন। আয়ুষ্মান বক্কলি ভগবানকে দূর হতে আগমন করতে দেখতে পেলেন। দেখে [ভগবানের প্রতি গারবতাবশত] মঞ্চ [শয্যা] হতে উত্থিত হচ্ছিলেন। তখন ভগবান আয়ুষ্মান বক্কলিকে বললেন, ‘থাক বক্কলি, তুমি মঞ্চ হয়ে উত্থিত হয়ো না। আসন প্রস্তৃতকৃত আছে, সেখানে আমি বসব।’ ভগবান প্রস্তুতকৃত আসনে বসলেন। বসে ভগবান আয়ুষ্মান বক্কলিকে বললেন, ‘বক্কলি, তুমি রোগযন্ত্রণা সহ্য করতে সক্ষম হচ্ছো কি? তোমার দেহ চালনা করতে পারছ কি? তোমার দুঃখবেদনা কি কমছে নাকি বৃদ্ধি পাচ্ছে? রোগ কমছে বলে মনে হচ্ছে, নাকি বৃদ্ধি হচ্ছে বলে মনে হচ্ছে?’</p>
<p>[বক্কলি বললেন] ‘ভন্তে, আমার রোগযন্ত্রণা সহ্য হচ্ছে না, আমি দেহ চালনা করতে পারছি না। আমার দুঃখবেদনা অতি প্রবল, উত্তরোত্তর বৃদ্ধি পাচ্ছে কিন্তু কমছে না; বৃদ্ধি ব্যতীত রোগ কমছে বলে মনে হচ্ছে না।’</p>
<p>‘বক্কলি, তোমার কি কোনো কৌকৃত্য [অনুশোচনা] নেই, কোনো মনস্তাপ নেই?’</p>
<p>‘ভন্তে আছে, আমার কৌকৃত্য তো অনেক, মনস্তাপ তো অনেক।’</p>
<p>‘বক্কলি, তুমি আপন শীল হতে চ্যুত বলে নিন্দিত হও কি?’</p>
<p>‘ভন্তে, আমি শীলচ্যুত বলে নিন্দিত হই না।’</p>
<p>‘বক্কলি, যদি তুমি শীলচ্যুত বলে নিন্দিত না হও; তবে কেন তোমার কৌকৃত্য ও মনস্তাপ উৎপন্ন হয়?’</p>
<p>‘ভন্তে, অনেকদিন যাবৎ আমি ভগবানকে দর্শন করতে যেতে ইচ্ছা করছিলাম; আমার শরীরে তেমন কোনো শক্তি নেই, যাতে করে আমি ভগবানকে দর্শন করতে যেতে পারি।’</p>
<p>‘বক্কলি, রেখে দাও তোমার সেই কথা! এই অশুচি দেহখানা দেখে তোমার কী আসে-যায়? বক্কলি, যে ধর্মকে দেখে সে আমাকে দেখে; যে আমাকে দেখে সে ধর্মকে দেখে। বক্কলি, ধর্মকে দর্শনকারী ব্যক্তি আমাকে দেখে, আমাকে দর্শনকারী ব্যক্তি ধর্মকে দেখে।’</p>
<p>‘বক্কলি, তুমি এটি কী মনে কর, রূপ নিত্য নাকি অনিত্য?’ ‘অনিত্য ভন্তে।’ ‘যা অনিত্য তা দুঃখ নাকি সুখ?’ ‘দুঃখ ভন্তে।’ “যা অনিত্য, দুঃখ ও পরিবর্তনশীল; সেটিকে ‘এটি আমার, এতে আমি, এটি আমার আত্মা’ বলে দর্শন করা ঠিক কি?” ‘ঠিক নয়, ভন্তে।’ ‘বেদনা…. সংজ্ঞা…. সংস্কার…. বিজ্ঞান নিত্য নাকি অনিত্য?’ ‘অনিত্য ভন্তে’…. . এভাবে দর্শন করে…. এ জীবনে [আসবক্ষয়ের নিমিত্তে] অন্য কোনো করণীয় নেই’ এভাবে তিনি সম্যকরূপে জানতে পারেন।”</p>
<p>অতঃপর ভগবান আয়ুষ্মান বক্কলিকে এই উপদেশের দ্বারা অনুশাসন করে আসন হতে উঠে যেখানে গিধ্রকূট পবর্ত আছে সেখানের উদ্দেশ্যে চললেন। তখন আয়ুষ্মান বক্কলি ভগবান চলে যাবার পরপরই সেবকদেরকে ডাকলেন, ‘আবুসো, আসুন; আমাকে মঞ্চে তুলে যেখানে ঋষিগিলির পাশে কালসিলা [বিহার] আছে সেখানে নিয়ে চলুন। কিভাবেই আমি আমার মতন একজন ব্যক্তিকে গৃহাভ্যন্তরে দেহত্যাগ করার যোগ্য বলে মনে করতে পারি?’ ‘আচ্ছা আবুসো’ বলে সেই ভিক্ষুগণ আয়ুষ্মান বক্কলির কথায় সায় দিয়ে আয়ুষ্মান বক্কলিকে মঞ্চে তুলে নিয়ে যেখানে ঋষিগিলির পাশে কালসিলা [বিহার] আছে সেখানে গিয়ে উপস্থিত হলেন।</p>
<p>তখন ভগবান অবশিষ্ট সেই রাত্রি এবং সেই দিবস্তু গিধ্রকূট পর্বতে অবস্থান করলেন। অতঃপর দুজন দেবতা রাত্রির শেষভাগে অভিরূপ দেহজ্যোতিতে সমস্ত গিধ্রকূট উদ্ভাসিত করে যেখানে ভগবান আছেন সেখানে উপস্থিত হলেন…. একপাশে দাঁড়ালেন। একপাশে স্থিত হয়ে একজন দেবতা ভগবানকে বললেন, ‘ভন্তে, বক্কলি ভিক্ষু বিমোক্ষের [মার্গবিমোক্ষের] জন্য প্রচেষ্টা করছেন।’ অপর দেবতা ভগবানকে বললেন, ‘ভন্তে, তিনি নিশ্চিত সুবিমুক্তিতে বিমুক্ত হবেন [অর্হত্ত্বফল বিমুক্তিতে বিমুক্ত হয়ে বিমুক্ত হবেন]।’ সেই দেবতাদ্বয় এরূপ বললেন। এই বলে ভগবানকে বন্দনা করে প্রদক্ষিণপূর্বক ওই স্থান হতে অন্তর্হিত হলেন।</p>
<p>অতঃপর ভগবান সেই রাত্রির অবসানে ভিক্ষুদের ডাকলেন, ‘হে ভিক্ষুগণ, তোমরা এখানে আস; যেখানে বক্কলি ভিক্ষু আছে সেখানে যাও। গিয়ে বক্কলি ভিক্ষুকে এরূপ বল : ‘আবুসো বক্কলি, শুন ভগবান ও দুজন দেবতার বাক্য। আবুসো, এই রাত্রিতে দুজন দেবতা রাত্রির শেষভাগে অভিরূপ দেহজ্যোতিতে সমস্ত গিধ্রকূট উদ্ভাসিত করে যেখানে ভগবান আছেন সেখানে উপস্থিত হলেন। উপস্থিত হয়ে ভগবানকে অভিবাদন করে একপাশে দাঁড়ালেন। একপাশে স্থিত হয়ে একজন দেবতা ভগবানকে বললেন, ‘ভন্তে, বক্কলি ভিক্ষু বিমোক্ষের [মার্গবিমোক্ষের] জন্য প্রচেষ্টা করছেন।’ অপর দেবতা ভগবানকে বললেন, ‘ভন্তে, তিনি নিশ্চিত সুবিমুক্তিতে বিমুক্ত হবেন [অর্হত্ত্বফল বিমুক্তিতে বিমুক্ত হয়ে বিমুক্ত হবেন]।’ আবুসো বক্কলি ভগবান এরূপ বলেছেন, ‘বক্কলি ভয় করো না, বক্কলি ভয় করো না। তোমার মরণ হবে নিষ্পাপ, তোমার কালক্রিয়া নিষ্পাপ।’ ‘আচ্ছা ভন্তে’ বলে সেই ভিক্ষুগণ ভগবানের কথায় সম্মতি প্রদানপূর্বক যেখানে আয়ুষ্মান বক্কলি আছেন সেখানে গেলেন। গিয়ে আয়ুষ্মান বক্কলিকে বললেন, ‘আবুসো বক্কলি, শুন ভগবান ও দুজন দেবতার বাক্য।’</p>
<p>অতঃপর আয়ুষ্মান বক্কলি সেবকদেরকে ডাকলেন, ‘আবুসো, এখানে আস; আমাকে মঞ্চ হতে নিচে নামাও। আমার মতন একজন লোকের পক্ষে কিভাবে উচ্চ আসনে বসে সেই ভগবানের সংবাদ শ্রবণ করা উচিত মনে করো?’ ‘আচ্ছা আবুসো’ বলে সেই ভিক্ষুগণ আয়ুষ্মান বক্কলিকে সম্মতি দিয়ে আয়ুষ্মান বক্কলিকে মঞ্চ হতে নিচে নামালেন। [অতঃপর ভগবান কর্তৃক প্রেরিত সেই ভিক্ষুগণ বললেন] ‘আবুসো, এই রাত্রিতে দুজন দেবতা রাত্রির শেষভাগে…. একপাশে দাঁড়ালেন। একপাশে স্থিত হয়ে একজন দেবতা ভগবানকে বললেন, ‘আবুসো, বক্কলি ভিক্ষু বিমোক্ষের [মার্গবিমোক্ষের] জন্য প্রচেষ্টা করছেন।’ অপর দেবতা ভগবানকে বললেন, ‘ভন্তে, তিনি নিশ্চিত সুবিমুক্তিতে বিমুক্ত হবেন [অর্হত্ত্বফল বিমুক্তিতে বিমুক্ত হয়ে বিমুক্ত হবেন]।’ আবুসো বক্কলি ভগবান এরূপ বলেছেন, ‘বক্কলি ভয় করো না, বক্কলি ভয় করো না। তোমার মরণ হবে নিষ্পাপ, তোমার কালক্রিয়া নিষ্পাপ।’</p>
<p>[অতঃপর আয়ুষ্মান বক্কলি বললেন] “আবুসো, আমার কথায় ভগবানের পাদপদ্মে অবনতমস্তকে বন্দনা করবেন, ‘ভন্তে, বক্কলি ভিক্ষু অসুস্থ, রোগগ্রস্ত, মারাত্মকভাবে অসুস্থ অবস্থায় রয়েছেন। তিনি ভগবানের পাদপদ্মে অবনত মস্তকে বন্দনা করছেন।’ এবং এরূপ বলবেন, ‘রূপ অনিত্য।’ ভন্তে, তার প্রতি আমি আর সন্দেহ পোষণ করি না। ‘যা অনিত্য তা দুঃখ’ তার প্রতি আমি আর বিচিকিৎসা পোষণ করি না। ‘যা অনিত্য তা পরিবর্তনশীল’ তথায় আমার আর ছন্দ, রাগ, প্রেম নেই; তাতে আমি বিচিকিৎসা পোষণ করি না। ‘বেদনা অনিত্য।’ ভন্তে, তার প্রতি আমি আর সন্দেহ পোষণ করি না। ‘যা অনিত্য তা দুঃখ’ তার প্রতি আমি আর বিচিকিৎসা পোষণ করি না। ‘যা অনিত্য তা পরিবর্তনশীল’ তথায় আমার আর ছন্দ, রাগ, প্রেম নেই; তাতে আমি বিচিকিৎসা পোষণ করি না। সংজ্ঞা…. ‘সংস্কার অনিত্য।’ ভন্তে, তার প্রতি আমি আর সন্দেহ পোষণ করি না। ‘যা অনিত্য তা দুঃখ’ তার প্রতি আমি আর বিচিকিৎসা পোষণ করি না। ‘যা অনিত্য তা পরিবর্তনশীল’ তথায় আমার আর ছন্দ, রাগ, প্রেম নেই; তাতে আমি বিচিকিৎসা পোষণ করি না। ‘বিজ্ঞান অনিত্য।’ ভন্তে, তার প্রতি আমি আর সন্দেহ পোষণ করি না। ‘যা অনিত্য তা দুঃখ’ তার প্রতি আমি আর বিচিকিৎসা পোষণ করি না। ‘যা অনিত্য তা পরিবর্তনশীল’ তথায় আমার আর ছন্দ, রাগ, প্রেম নেই; তাতে আমি বিচিকিৎসা পোষণ করি না।’” ‘আচ্ছা আবুসো’ বলে সেই ভিক্ষুগণ আয়ুষ্মান বক্কলিকে সম্মতি জানিয়ে প্রস্থান করলেন। অতঃপর সেই ভিক্ষুগণ চলে যাবার পরপরই আয়ুষ্মান বক্কলি আত্মহত্যা [শস্ত্র আহরণ] করলেন।</p>
<p>অতঃপর সেই ভিক্ষুগণ যেখানে ভগবান আছেন সেখানে গেলেন। গিয়ে একপাশে বসলেন। একপাশে উপবিষ্ট হয়ে সেই ভিক্ষুগণ ভগবানকে বললেন, “ভন্তে, বক্কলি ভিক্ষু অসুস্থ, রোগগ্রস্ত, মারাত্মকভাবে অসুস্থ অবস্থায় রয়েছেন। তিনি ভগবানের পাদপদ্মে অবনত মস্তকে বন্দনা করছেন।’ এবং এরূপ বলেছেন, ‘রূপ অনিত্য।’ ভন্তে, তার প্রতি আমি আর সন্দেহ পোষণ করি না। ‘যা অনিত্য তা দুঃখ’ তার প্রতি আমি আর বিচিকিৎসা পোষণ করি না। ‘যা অনিত্য তা পরিবর্তনশীল’ তথায় আমার আর ছন্দ, রাগ, প্রেম নেই; তাতে আমি বিচিকিৎসা পোষণ করি না। বেদনা…. সংজ্ঞা…. সংস্কার…. ‘বিজ্ঞান অনিত্য।’ ভন্তে, তার প্রতি আমি আর সন্দেহ পোষণ করি না। ‘যা অনিত্য তা দুঃখ’ তার প্রতি আমি আর বিচিকিৎসা পোষণ করি না। ‘যা অনিত্য তা পরিবর্তনশীল’ তথায় আমার আর ছন্দ, রাগ, প্রেম নেই; তাতে আমি বিচিকিৎসা পোষণ করি না।’”</p>
<p>অতঃপর ভগবান ভিক্ষুদের ডাকলেন, ‘হে ভিক্ষুগণ, আস; চল আমরা যেখানে ঋষিগিলির পাশে কালশিলা [বিহার] আছে সেখানে গমন করি, যেখানে বক্কলি কুলপুত্রের দ্বারা আত্মহত্যা করা হয়েছে।’ ‘আচ্ছা ভন্তে’ বলে সেই ভিক্ষুগণ ভগবানকে সম্মতি দিলেন। তখন ভগবান কতিপয় ভিক্ষুর সাথে যেখানে ঋষিগিলির পাশে কালশিলা [বিহার] আছে সেখানে গমন করলেন। ভগবান দূর হতেই মঞ্চে শোয়ানো আয়ুষ্মান বক্কলির মরদেহ দেখতে পেলেন।</p>
<p>সে-সময় ধোঁয়া ও অন্ধকার জমাট হয়ে পূর্ব, পশ্চিম, উত্তর, দক্ষিণ, ঊর্ধ্ব, অধো, দিক-বিদিক ছুটলো। তখন ভগবান ভিক্ষুদেরকে ডাকলেন, ‘হে ভিক্ষুগণ, তোমরা কী দেখতে পাচ্ছ, এই ধোঁয়া ও অন্ধকার জমাট হয়ে পূর্ব, পশ্চিম, উত্তর, দক্ষিণ, ঊর্ধ্ব, অধো, দিক-বিদিক ছুটছে?’ ‘হ্যাঁ ভন্তে।’ ‘হে ভিক্ষুগণ, পাপী মার বক্কলি কুলপুত্রের বিজ্ঞান তথা প্রতিসন্ধিচিত্ত কোথায় প্রতিষ্ঠিত হয়েছে তা অন্বেষণ করে বেড়াচ্ছে।’ [সেই ভিক্ষুগণ ভগবানকে প্রশ্ন করলেন] ‘কোথায় বক্কলি কুলপুত্রের বিজ্ঞান তথা প্রতিসন্ধিচিত্ত কোথায় প্রতিষ্ঠিত হয়েছে?’ ‘হে ভিক্ষুগণ, বিজ্ঞান তথা প্রতিসন্ধিচিত্ত অপ্রতিষ্ঠার দরুন বক্কলি কুলপুত্র পরিনিবৃত হয়েছে।’ [পঞ্চম সূত্র]</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু ও রাহুল ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
