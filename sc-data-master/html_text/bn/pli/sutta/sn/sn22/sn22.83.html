<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু, রাহুল ভিক্ষু'>
<title></title>
</head>
<body>
<article id='sn22.83' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>স্কন্ধ-বর্গ</li>
<li class='samyutta'>স্কন্ধ-সংযুক্তস্কন্ধ-সংযুক্ত</li>
<li class='vagga'>স্থবির বর্গ</li>
</ul>
<h1>২২.৮৩. আনন্দ সূত্র</h1>
</header>
<p>শ্রাবস্তীতে উৎপত্তি :</p>
<p>তখন আয়ুষ্মান আনন্দ ভিক্ষুদেরকে ডাকলেন, ‘হে আবুসো ভিক্ষুগণ।’ ‘আবুসো’ বলে সেই ভিক্ষুগণ আয়ুষ্মান আনন্দকে সম্মতি দিলেন। আয়ুষ্মান আনন্দ বললেন :</p>
<p>“আবুসো, আমরা নবপ্রব্রজিত হতে আয়ুষ্মান মন্তানীপুত্র পুণ্ণ আমাদের বহু উপকারী। তিনি আমাদের এই উপদেশের দ্বারা অনুশাসন করেন—‘আবুসো আনন্দ, আসক্তির কারণেই ‘আমি হই’ এই ধারণা হয়, অনাসক্তির কারণে হয় না। কী আসক্তির কারণেই ‘আমি হই’ এই ধারণা হয়, অনাসক্তির কারণে হয় না? রূপের প্রতি আসক্তির কারণেই ‘আমি হই’ এই ধারণা হয়, অনাসক্তির কারণে হয় না। বেদনা…. সংজ্ঞা…. সংস্কার…. বিজ্ঞানের প্রতি আসক্তির কারণেই ‘আমি হই’ এই ধারণা হয়, অনাসক্তির কারণে হয় না।’”</p>
<p>‘আবুসো আনন্দ, মনে কর, স্ত্রী, পুরুষ, বালক কিংবা যুবক একদম সেজেগুজে আয়নাতুল্য পরিশুদ্ধ, নির্মল স্বচ্ছ জলপাত্রে নিজ মুখপ্রতিবিম্ব পর্যবেক্ষণ করতে গিয়ে ইচ্ছা থাকলেই দেখতে পায়, ইচ্ছা না থাকলে দেখতে পায় না। আবুসো আনন্দ, ঠিক এভাবেই রূপের প্রতি আসক্তির কারণেই ‘আমি হই’ এই ধারণা হয়, অনাসক্তির কারণে হয় না। বেদনা…. সংজ্ঞা…. সংস্কার…. বিজ্ঞানের প্রতি আসক্তির কারণেই ‘আমি হই’ এই ধারণা হয়, অনাসক্তির কারণে হয় না।’</p>
<p>‘হে ভিক্ষুগণ, তোমরা এটি কী মনে কর, রূপ নিত্য নাকি অনিত্য?’ ‘অনিত্য ভন্তে।’ ‘যা অনিত্য তা দুঃখ নাকি সুখ?’ ‘দুঃখ ভন্তে।’ “যা অনিত্য, দুঃখ ও পরিবর্তনশীল; সেটিকে ‘এটি আমার, এতে আমি, এটি আমার আত্মা’ বলে দর্শন করা ঠিক কি?” ‘ঠিক নয়, ভন্তে।’ ‘বেদনা…. সংজ্ঞা…. সংস্কার…. বিজ্ঞান…. . এভাবে দর্শন করে…. এ জীবনে [আসবক্ষয়ের জন্য] অন্য কোনো করণীয় নেই’ এভাবে তিনি সম্যকরূপে জানতে পারেন।”</p>
<p>‘আবুসো, আমরা নবপ্রব্রজিত হতে আয়ুষ্মান মন্তানীপুত্র পুণ্ণ আমাদের বহু উপকারী। তিনি আমাদের এই উপদেশের দ্বারা অনুশাসন করেন। আমি আয়ুষ্মান মন্তানীপুত্র পুণ্ণের এই ধর্মদেশনা শুনে ধর্ম হৃদয়ঙ্গম করেছি [অর্থাৎ আমি স্রোতাপন্ন হয়েছি]।’ [প্রথম সূত্র]</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু ও রাহুল ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
