<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু, রাহুল ভিক্ষু'>
<title></title>
</head>
<body>
<article id='sn22.59' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>স্কন্ধ-বর্গ</li>
<li class='samyutta'>স্কন্ধ-সংযুক্তস্কন্ধ-সংযুক্ত</li>
<li class='vagga'>উপয় (আসক্তি) বর্গ</li>
</ul>
<h1>২২.৫৯. অনাত্মা লক্ষণ সূত্র</h1>
</header>
<p>একসময় ভগবান বারাণসীতে অবস্থান করছিলেন ঋষিপতন মৃগদায়ে। তথায় ভগবান পঞ্চবর্গীয় ভিক্ষুদেরকে ডাকলেন, ‘হে ভিক্ষুগণ।’ ‘ভন্তে’ বলে সেই ভিক্ষুগণ ভগবানকে সম্মতি দিলেন। ভগবান বললেন :</p>
<p>“হে ভিক্ষুগণ, রূপ অনাত্মা। হে ভিক্ষুগণ, যদি এই রূপ আত্মা হতো, তাহলে এই রূপ পীড়ার কারণ হতো না এবং রূপকে এভাবে লাভ করা যেতো―‘আমার রূপ এমন হোক, আমার রূপ এমন না হোক।’ হে ভিক্ষুগণ, যেহেতু রূপ অনাত্মা, সেহেতু রূপ পীড়ার দিকে কারণ হয় এবং রূপকে এভাবে লাভ করা যায় না―‘আমার রূপ এমন হোক, আমার রূপ এমন না হোক।’”</p>
<p>“হে ভিক্ষুগণ, বেদনা অনাত্মা। হে ভিক্ষুগণ, যদি এই বেদনা আত্মা হতো, তাহলে এই বেদনা পীড়ার কারণ হতো না এবং বেদনাকে এভাবে লাভ করা যেতো―‘আমার রূপ এমন হোক, আমার রূপ এমন না হোক।’ হে ভিক্ষুগণ, যেহেতু বেদনা অনাত্মা, সেহেতু বেদনা পীড়ার দিকে কারণ হয় এবং বেদনাকে এভাবে লাভ করা যায় না―‘আমার রূপ এমন হোক, আমার রূপ এমন না হোক।’”</p>
<p>“হে ভিক্ষুগণ, সংজ্ঞা অনাত্মা…. সংস্কার অনাত্মা। হে ভিক্ষুগণ, যদি এই সংস্কার আত্মা হতো, তাহলে এই সংস্কার পীড়ার কারণ হতো না এবং সংস্কারকে এভাবে লাভ করা যেতো―‘আমার রূপ এমন হোক, আমার রূপ এমন না হোক।’ হে ভিক্ষুগণ, যেহেতু সংস্কার অনাত্মা, সেহেতু সংস্কার পীড়ার দিকে কারণ হয় এবং সংস্কারকে এভাবে লাভ করা যায় না―‘আমার রূপ এমন হোক, আমার রূপ এমন না হোক।’”</p>
<p>হে ভিক্ষুগণ, যদি এই বিজ্ঞান আত্মা হতো, তাহলে এই বিজ্ঞান পীড়ার কারণ হতো না এবং বিজ্ঞানকে এভাবে লাভ করা যেতো―‘আমার রূপ এমন হোক, আমার রূপ এমন না হোক।’ হে ভিক্ষুগণ, যেহেতু বিজ্ঞান অনাত্মা, সেহেতু বিজ্ঞান পীড়ার দিকে কারণ হয় এবং বিজ্ঞানকে এভাবে লাভ করা যায় না―‘আমার রূপ এমন হোক, আমার রূপ এমন না হোক।’”</p>
<p>“হে ভিক্ষুগণ, তোমরা এটি কী মনে কর, রূপ নিত্য নাকি অনিত্য?’ ‘অনিত্য ভন্তে।’ ‘যা অনিত্য তা দুঃখ নাকি সুখ?’ ‘দুঃখ ভন্তে।’ “যা অনিত্য, দুঃখ ও পরিবর্তনশীল; সেটিকে ‘এটি আমার, এতে আমি, এটি আমার আত্মা’ বলে দর্শন করা ঠিক কি?” ‘ঠিক নয়, ভন্তে।’ ‘বেদনা…. সংজ্ঞা…. সংস্কার…. বিজ্ঞান নিত্য নাকি অনিত্য?’ ‘অনিত্য ভন্তে।’ ‘যা অনিত্য তা দুঃখ নাকি সুখ?’ ‘দুঃখ ভন্তে।’ “যা অনিত্য, দুঃখ ও পরিবর্তনশীল; সেটিকে ‘এটি আমার, এতে আমি, এটি আমার আত্মা’ বলে দর্শন করা ঠিক কি?” ‘ঠিক নয়, ভন্তে।’</p>
<p>“হে ভিক্ষুগণ, যা কিছু রূপ আছে-অতীত-অনাগত-বর্তমান, আধ্যাত্মিক বা বাহ্যিক, স্থূল বা সূক্ষ্ম, হীন বা উত্তম, দূরে বা নিকটের যাবতীয় রূপ সম্পর্কে ‘তা আমার নয়, আমি তাতে [অবস্থিত] নই, তা আমার আত্মা নয়’ এভাবে বিষয়টি যথাযথভাবে সম্যক প্রজ্ঞার দ্বারা দর্শন করা উচিত। যা কিছু বেদনা আছে…. সম্যক প্রজ্ঞার দ্বারা দর্শন করা উচিত। যা কিছু সংজ্ঞা আছে…. সম্যক প্রজ্ঞার দ্বারা দর্শন করা উচিত। যা কিছু সংস্কার আছে…. সম্যক প্রজ্ঞার দ্বারা দর্শন করা উচিত। যা কিছু বিজ্ঞান আছে- অতীত-অনাগত-বর্তমান, আধ্যাত্মিক বা বাহ্যিক, স্থূল বা সূক্ষ্ম, হীন বা উত্তম, দূরে বা নিকটের যাবতীয় বিজ্ঞান সম্পর্কে ‘তা আমার নয়, আমি তাতে [অবস্থিত] নই, তা আমার আত্মা নয়’ এভাবে বিষয়টি যথাযথভাবে সম্যক প্রজ্ঞার দ্বারা দর্শন করা উচিত।</p>
<p>“হে ভিক্ষুগণ, এভাবে দর্শন করে শ্রুতবান আর্যশ্রাবক রূপের প্রতি নির্বেদপ্রাপ্ত হন, বেদনার প্রতি প্রতি নির্বেদপ্রাপ্ত হন, সংজ্ঞার প্রতি নির্বেদপ্রাপ্ত হন, সংস্কারের প্রতি নির্বেদপ্রাপ্ত হন, বিজ্ঞানের প্রতি নির্বেদপ্রাপ্ত হন। নির্বেদ হতে বিরাগ হন, বিরাগ হতে বিমুক্ত হন। বিমুক্ত হয়ে আমি বিমুক্ত হয়েছি বলে জ্ঞান হয়। তিনি প্রকৃষ্টরূপে জানতে পারেন, ‘আমার জন্মবীজ ক্ষীণ হয়েছে, ব্রহ্মচর্যজীবন উদ্‌যাপিত হয়েছে, যা করণীয় তা করা হয়েছে, এ জীবনে [আসবক্ষয়ের জন্য] অন্য কোনো করণীয় নেই।’”</p>
<p>ভগবান এরূপ বললে পঞ্চবর্গীয় ভিক্ষুগণ ভগবানের ভাষণ সন্তুষ্ট মনে অভিনন্দন করলেন।</p>
<p>এই ভাষণের পরপরই পঞ্চবর্গীয় ভিক্ষুগণের চিত্ত আসব হতে বিমুক্ত হয়ে অনাসব হলো। [সপ্তম সূত্র]</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু ও রাহুল ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
