<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু, রাহুল ভিক্ষু'>
<title></title>
</head>
<body>
<article id='sn22.57' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>স্কন্ধ-বর্গ</li>
<li class='samyutta'>স্কন্ধ-সংযুক্তস্কন্ধ-সংযুক্ত</li>
<li class='vagga'>উপয় (আসক্তি) বর্গ</li>
</ul>
<h1>২২.৫৭. সপ্ত স্থান সূত্র</h1>
</header>
<p>শ্রাবস্তীতে উৎপত্তি :</p>
<p>“হে ভিক্ষুগণ, সপ্ত স্থানেদক্ষ ও ত্রিবিধ বিষয়ের অনুসন্ধানকারী ভিক্ষু এই ধর্মবিনয়ে সুশিক্ষিত ব্রহ্মচর্য জীবনের পূর্ণতা সাধন করেন বলে তাঁকে ‘উত্তম পুরুষ ’ বলা হয়। হে ভিক্ষুগণ, কিভাবে ভিক্ষু সপ্ত স্থানেদক্ষ হয়? হে ভিক্ষুগণ, এখানে ভিক্ষু রূপকে জানেন, রূপ-সমুদয়কে জানেন, রূপ-নিরোধকে জানেন, রূপ-নিরোধগামী প্রতিপদাকে জানেন; রূপের আস্বাদকে জানেন, রূপের আদীনবকে জানেন, রূপের নিঃসরণকে জানেন। বেদনাকে জানেন…. সংজ্ঞাকে…. সংস্কারকে…. বিজ্ঞানকে জানেন, বিজ্ঞান-সমুদয়কে জানেন, বিজ্ঞান-নিরোধকে জানেন, বিজ্ঞান-নিরোধগামী প্রতিপদাকে জানেন; বিজ্ঞানের আস্বাদকে জানেন, বিজ্ঞানের আদীনবকে জানেন, বিজ্ঞানের নিঃসরণকে জানেন।”</p>
<p>‘হে ভিক্ষুগণ, রূপ কিরূপ? চারি মহাভূত এবং চারি মহাভূত হতে উৎপন্ন রূপ। হে ভিক্ষুগণ, একেই বলা হয় রূপ। আহার-সমুদয় হলে রূপ-সমুদয় হয়। আহার-নিরোধ হলে রূপ-নিরোধ হয়। এই আর্য অষ্টাঙ্গিক মার্গই রূপ-নিরোধগামী প্রতিপদা; যেমন : সম্যক দৃষ্টি…. সম্যক সমাধি।’</p>
<p>‘যেই রূপকে ভিত্তি করে উৎপন্ন হয় সুখ-সৌমনস্য, এটি হলো রূপের আস্বাদ। যেই রূপ অনিত্য, দুঃখ ও পরিবর্তনশীল, এটি হলো রূপের আদীনব। যেই রূপের প্রতি ছন্দরাগ বিনাশ, ছন্দরাগ প্রহান, এটি হলো রূপের নিঃসরণ।’</p>
<p>‘হে ভিক্ষুগণ, যে-সমস্ত শ্রমণ-ব্রাহ্মণ এভাবে রূপকে, রূপ-সমুদয়কে, রূপ-নিরোধকে, রূপ-নিরোধগামী প্রতিপদাকে, রূপের আস্বাদ, রূপের আদীনবকে, রূপের নিঃসরণকে জ্ঞাত হয়ে, রূপের নির্বেদ, বিরাগ ও নিরোধের জন্য প্রতিপন্ন হয়, তারা হলো সুপ্রতিপন্ন। যারা সুপ্রতিপন্ন, তারা এই ধর্মবিনয়ে সুপ্রতিষ্ঠিত।’</p>
<p>‘হে ভিক্ষুগণ, যে-সমস্ত শ্রমণ-ব্রাহ্মণ এভাবে রূপকে, রূপ-সমুদয়কে, রূপ-নিরোধকে, রূপ-নিরোধগামী প্রতিপদাকে, রূপের আস্বাদ, রূপের আদীনবকে, রূপের নিঃসরণকে জ্ঞাত হয়ে, রূপের নির্বেদ, বিরাগ, নিরোধ ও অনুৎপত্তি হয়ে বিমুক্ত তারা সুবিমুক্ত [অর্হত্ত্বফল বিমুক্তিতে সুষ্ঠু বিমুক্ত]। যারা সুবিমুক্ত তারা কৃতকৃত্য। যারা কৃতকৃত্য তাদের প্রজ্ঞাপনের জন্য বৃত্ত থাকে না। [কারণ তারা অশৈক্ষ্যভূমিতে উপনীত হয়েছেন]।’</p>
<p>‘হে ভিক্ষুগণ বেদনা কিরূপ? হে ভিক্ষুগণ, এই হলো ছয় প্রকার বেদনাকায়―চক্ষু-সংস্পর্শজ বেদনা…. মন-সংস্পর্শজ বেদনা। হে ভিক্ষুগণ, একেই বলা হয় বেদনা। স্পর্শ-সমুদয় হলে বেদনা সমুদয় হয়। স্পর্শ-নিরোধ হলে বেদনা নিরোধ হয়। এই আর্য অষ্টাঙ্গিক মার্গই বেদনা-নিরোধগামী প্রতিপদা; যেমন : সম্যক দৃষ্টি…. সম্যক সমাধি।’</p>
<p>‘যেই বেদনাকে ভিত্তি করে উৎপন্ন হয় সুখ-সৌমনস্য, এটি হলো বেদনার আস্বাদ। যেই বেদনা অনিত্য, দুঃখ ও পরিবর্তনশীল, এটি হলো বেদনার আদীনব। যেই বেদনার প্রতি ছন্দরাগ বিনাশ, ছন্দরাগ প্রহান, এটি হলো বেদনার নিঃসরণ।’</p>
<p>‘হে ভিক্ষুগণ, যে-সমস্ত শ্রমণ-ব্রাহ্মণ এভাবে বেদনাকে জ্ঞাত হয়ে, এভাবে বেদনা-সমুদয়কে, বেদনা-নিরোধকে, বেদনা-নিরোধগামী প্রতিপদাকে, বেদনার আস্বাদকে, বেদনার আদীনবকে, বেদনার নিঃসরণকে জ্ঞাত হয়ে বেদনার নির্বেদ, বিরাগ ও নিরোধের জন্য প্রতিপন্ন হয়, তারা হলো সুপ্রতিপন্ন। যারা সুপ্রতিপন্ন, তারা এই ধর্মবিনয়ে সুপ্রতিষ্ঠিত।’</p>
<p>‘হে ভিক্ষুগণ, যে-সমস্ত শ্রমণ-ব্রাহ্মণ এভাবে বেদনাকে জ্ঞাত হয়ে…. তাদের প্রজ্ঞাপনের জন্য বৃত্ত থাকে না। [কারণ তারা অশৈক্ষ্যভূমিতে উপনীত হয়েছেন]।’</p>
<p>‘হে ভিক্ষুগণ সংজ্ঞা কিরূপ? হে ভিক্ষুগণ, এই হলো ছয় প্রকার সংজ্ঞাকায়―রূপ-সংজ্ঞা, শব্দ-সংজ্ঞা, গন্ধ-সংজ্ঞা, রস-সংজ্ঞা, স্পষ্টব্য-সংজ্ঞা ও ধর্ম-সংজ্ঞা। হে ভিক্ষুগণ, একেই বলা হয় সংজ্ঞা। স্পর্শ-সমুদয় হলে সংজ্ঞা-সমুদয় হয়। স্পর্শ-নিরোধ হলে সংজ্ঞা-নিরোধ হয়। এই আর্য অষ্টাঙ্গিক মার্গই সংজ্ঞা-নিরোধগামী প্রতিপদা; যেমন : সম্যক দৃষ্টি…. সম্যক সমাধি…. তাদের প্রজ্ঞাপনের জন্য বৃত্ত থাকে না। [কারণ তারা অশৈক্ষ্যভূমিতে উপনীত হয়েছেন]।’</p>
<p>‘হে ভিক্ষুগণ সংস্কার কিরূপ? হে ভিক্ষুগণ, এই হলো ছয় প্রকার চেতনাকায়―রূপ-সঞ্চেতনা, শব্দ-সঞ্চেতনা, গন্ধ-সঞ্চেতনা, রস-সঞ্চেতনা, স্পষ্টব্য-সঞ্চেতনা ও ধর্ম-সঞ্চেতনা। স্পর্শ-সমুদয় হলে সংস্কার-সমুদয় হয়। স্পর্শ-নিরোধ হলে সংস্কার-নিরোধ হয়। এই আর্য অষ্টাঙ্গিক মার্গই সংজ্ঞা-নিরোধগামী প্রতিপদা; যেমন : সম্যক দৃষ্টি…. সম্যক সমাধি।’</p>
<p>‘যেই সংস্কারকে ভিত্তি করে উৎপন্ন হয় সুখ-সৌমনস্য, এটি হলো সংস্কারের আস্বাদ। যেই সংস্কার অনিত্য, দুঃখ ও পরিবর্তনশীল, এটি হলো সংস্কারের আদীনব। যেই সংস্কারের প্রতি ছন্দরাগ বিনাশ, ছন্দরাগ প্রহান, এটি হলো সংস্কারের নিঃসরণ।’</p>
<p>‘হে ভিক্ষুগণ, যে-সমস্ত শ্রমণ-ব্রাহ্মণ এভাবে সংস্কারকে জ্ঞাত হয়ে, এভাবে সংস্কার-সমুদয়কে, সংস্কার-নিরোধকে, সংস্কার-নিরোধগামী প্রতিপদাকে, সংস্কারের আস্বাদকে, সংস্কারের আদীনবকে, সংস্কারের নিঃসরণকে জ্ঞাত হয়ে সংস্কারের নির্বেদ, বিরাগ ও নিরোধের জন্য প্রতিপন্ন হয়, তারা হলো সুপ্রতিপন্ন। যারা সুপ্রতিপন্ন, তারা এই ধর্মবিনয়ে সুপ্রতিষ্ঠিত…. ��াদের প্রজ্ঞাপনের জন্য বৃত্ত থাকে না। [কারণ তারা অশৈক্ষ্যভূমিতে উপনীত হয়েছেন]।’</p>
<p>‘হে ভিক্ষুগণ বিজ্ঞান কিরূপ? হে ভিক্ষুগণ, এই হলো ছয় প্রকার বিজ্ঞানকায়―চক্ষু-বিজ্ঞান, শ্রোত্র-বিজ্ঞান, ঘ্রাণ-বিজ্ঞান, জিহ্বা-বিজ্ঞান, কায়-বিজ্ঞান, মন-বিজ্ঞান। হে ভিক্ষুগণ, একেই বলা হয় বিজ্ঞান। নামরূপ-সমুদয় হলে বিজ্ঞান সমুদয় হয়। নামরূপ-নিরোধ হলে বিজ্ঞান-নিরোধ হয়। এই আর্য অষ্টাঙ্গিক মার্গই বিজ্ঞান-নিরোধগামী প্রতিপদা; যেমন : সম্যক দৃষ্টি…. সম্যক সমাধি।’</p>
<p>‘যেই বিজ্ঞানকে ভিত্তি করে উৎপন্ন হয় সুখ-সৌমনস্য, এটি হলো বিজ্ঞানের আস্বাদ। যেই বিজ্ঞান অনিত্য, দুঃখ ও পরিবর্তনশীল, এটি হলো বিজ্ঞানের আদীনব। যেই বিজ্ঞানের প্রতি ছন্দরাগ বিনাশ, ছন্দরাগ প্রহান, এটি হলো বিজ্ঞানের নিঃসরণ।’</p>
<p>‘হে ভিক্ষুগণ, যে-সমস্ত শ্রমণ-ব্রাহ্মণ এভাবে বিজ্ঞানকে, বিজ্ঞান-সমুদয়কে, বিজ্ঞান-নিরোধকে, বিজ্ঞান-নিরোধগামী প্রতিপদাকে, বিজ্ঞানের আস্বাদকে, বিজ্ঞানের আদীনবকে, বিজ্ঞানের নিঃসরণকে জ্ঞাত হয়ে বিজ্ঞানের নির্বেদ, বিরাগ ও নিরোধের জন্য প্রতিপন্ন হয়, তারা হলো সুপ্রতিপন্ন। যারা সুপ্রতিপন্ন, তারা এই ধর্মবিনয়ে সুপ্রতিষ্ঠিত।’</p>
<p>‘হে ভিক্ষুগণ, যে-সমস্ত শ্রমণ-ব্রাহ্মণ এভাবে বিজ্ঞানকে জ্ঞাত হয়ে…. এভাবে বিজ্ঞান-নিরোধগামী প্রতিপদাকে জ্ঞাত হয়ে, বিজ্ঞানের নির্বেদ, বিরাগ, নিরোধ ও অনুৎপত্তি হয়ে বিমুক্ত তারা সুবিমুক্ত [অর্হত্ত্বফল বিমুক্তিতে সুষ্ঠু বিমুক্ত]। যারা সুবিমুক্ত তারা কৃতকৃত্য। যারা কৃতকৃত্য তাদের প্রজ্ঞাপনের জন্য বৃত্ত থাকে না। [কারণ তারা অশৈক্ষ্যভূমিতে উপনীত হয়েছেন]।’ হে ভিক্ষুগণ, ঠিক এভাবেই ভিক্ষু সপ্ত স্থানেদক্ষ হয়।”</p>
<p>“হে ভিক্ষুগণ, কিভাবে ভিক্ষু ত্রিবিধ বিষয়ের অনুসন্ধানকারী হন? হে ভিক্ষুগণ, এখানে ভিক্ষু ধাতুবশে অনুসন্ধান করেন, আয়তনবশে অনুসন্ধান করেন, প্রতীত্য-সমুৎপাদবশে অনুসন্ধান করেন। হে ভিক্ষুগণ, এভাবে ভিক্ষু ত্রিবিধ বিষয়ে অনুসন্ধানকারী হন। হে ভিক্ষুগণ, সপ্ত স্থানেদক্ষ ও ত্রিবিধ বিষয়ে অনুসন্ধানকারী ভিক্ষু এই ধর্মবিনয়ে সুশিক্ষিত, ব্রহ্মচর্য জীবনের পূর্ণতা সাধন করেন বলে তাঁকে ‘উত্তম পুরুষ’ বলা হয়।” [পঞ্চম সূত্র]</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু ও রাহুল ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
