<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn11.3' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>শক্র-সংযুক্ত</li>
<li class='vagga'>প্রথম বর্গ</li>
</ul>
<h1 class='sutta'>১১.৩. ধজাগ্র সূত্র</h1>
</header>
<p>শ্রাবস্তী নিদান। তথায় ভগবান ভিক্ষুগণকে ‘হে ভিক্ষুগণ’ বলে ডাকলেন। ‘হ্যাঁ ভদন্ত’ বলে সেই ভিক্ষুগণও ভগবানকে প্রত্যুত্তর দিলেন। ভগবান বললেন :</p>
<p>“অতীতে দেবগণের সাথে অসুরগণের যুদ্ধ হয়েছিল। তখন দেবেন্দ্র শক্র তাবতিংসে অবস্থানকারী দেবগণকে আহ্বান করে বলল :</p>
<p>‘মহাশয়গণ, যদি যুদ্ধরত দেবগণের ভয়, ত্রাস কিংবা লোমহর্ষণ হয়, তবে সেই সময়েই আমার রথের ধজাগ্র অবলোকন করবে। আমার ধজাগ্র অবলোকন করলে ভয়, ত্রাস কিংবা লোমহর্ষণ সবই প্রহীন হবে।’</p>
<p>‘যদি আমার ধজাগ্র অবলোকন করতে না পার, তবে দেবরাজ প্রজাপতির ধজাগ্র অবলোকন করবে। দেবরাজ প্রজাপতির ধজাগ্র অবলোকন করলেও ভয়, ত্রাস কিংবা লোমহর্ষণ সবই প্রহীন হবে।’</p>
<p>‘যদি দেবরাজ প্রজাপতির ধজাগ্র অবলোকন করতে না পার, তবে দেবরাজ বর্বণের ধজাগ্র অবলোকন করলেও ভয়, ত্রাস কিংবা লোমহর্ষণ সবই চলে যাবে।’</p>
<p>‘যদি দেবরাজ বর্বণের ধজাগ্র অবলোকন করতে না পার, তবে দেবরাজ ঈশানের ধজাগ্র অবলোকন করবে। দেবরাজ ঈশানের ধজাগ্র অবলোকন করলেও ভয়, ত্রাস কিংবা লোমহর্ষণ সবই দূর হবে।’</p>
<p>‘ভিক্ষুগণ, দেবেন্দ্র শক্রের বা দেবরাজ প্রজাপতির বা দেবরাজ বর্বণ অথবা দেবরাজ ঈশানের ধজাগ্র অবলোকন করলে দেবগণের ভয়, ত্রাস কিংবা লোমহর্ষণ দূর হতেও পারে, নাও হতে পারে। তার কারণ কী? কারণ দেবেন্দ্র নিজেই অবীতরাগী, অবীতদ্বেষী, অবীতমোহী, ভীর্ব, কম্পমান, ত্রাসযুক্ত এবং পলায়নকারী।’</p>
<p>“ভিক্ষুগণ, আমি এরূপ বলি, ‘অরণ্যে, বৃক্ষমূলে অথবা শূন্যাগারে অবস্থানকালে যদি তোমাদের ভয়, ত্রাস বা লোমহর্ষণ উৎপন্ন হয়, তবে সেই সময়ে আমাকে এভাবে অনুস্মরণ করবে, সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, শ্রেষ্ঠ পুরুষদমনকারী সারথি, দেব-মানবের শাস্তা, বুদ্ধ, ভগবান।’ আমাকে অনুস্মরণ করলে তোমাদের ভয়, ত্রাস বা লোমহর্ষণ সবই চলে যাবে।”</p>
<p>“যদি তোমরা আমাকে অনুস্মরণ করতে না পার, তাহলে ধর্মকে এভাবে অনুস্মরণ করবে, ‘ভগবান কর্তৃক ধর্ম সুন্দররূপে ব্যাখ্যাত, সন্দৃষ্টিক, অকালিক, এসে দেখার যোগ্য, নির্বাণে উপনয়নকারী, বিজ্ঞগণ কর্তৃক জ্ঞাতব্য।’ ধর্মকে অনুস্মরণ করলেও তোমাদের ভয়, ত্রাস বা লোমহর্ষণ সবই দূর হবে।”</p>
<p>‘যদি ধর্মকেও অনুস্মরণ করতে না পার, তবে তোমরা সংঘকে এভাবে অনুস্মরণ করবে, ‘ভগবানের শ্রাবকসংঘ সুপথে প্রতিপন্ন, ঋজুপথে প্রতিপন্ন, ন্যায়পথে প্রতিপন্ন, সমীচীন পথে প্রতিপন্ন, এই চার পুরুষযুগল বা আট পুদ্গলবিশিষ্ট ভগবানের শ্রাবকসংঘ আহবানের যোগ্য, পূজা পাবার যোগ্য, দক্ষিণা পাবার যোগ্য, নমস্কার পাবার যোগ্য এবং জগতের শ্রেষ্ঠ পুণ্যক্ষেত্র।’ সংঘকে অনুস্মরণ করলেও তোমাদের ভয়, ত্রাস বা লোমহর্ষণ সবই দূরীভূত হবে।”</p>
<p>‘তার কারণ কী? কারণ ভিক্ষুগণ, তথাগত অর্হৎ সম্যকসম্বুদ্ধ রাগ-দ্বেষ-মোহহীন, অভীর্ব, অকম্পমান, ত্রাসহীন, অপলায়নকারী।’ ভগবান এরূপ বললেন। এরূপ বলার পর সুগত শাস্তা আরও গাথায় বললেন :</p>
<p>‘ভিক্ষুগণ, অরণ্যে, বৃক্ষমূলে, খোলা জায়গায় যদি কোনো প্রকার ভয় উৎপন্ন হয় তবে সম্বুদ্ধকে অনুস্মরণ করবে।’</p>
<p>‘যদি লোকশ্রেষ্ঠ, পুর্বষোত্তম বুদ্ধকে স্মরণ করতে না পার, তবে সুদেশিত নির্বাণপ্রদায়ী ধর্মকে স্মরণ করবে।’</p>
<p>‘যদি সুদেশিত নির্বাণপ্রদায়ী ধর্মকেও স্মরণ করতে না পার, তবে অনুত্তর পুণ্যক্ষেত্র সংঘকে স্মরণ করবে।’</p>
<p>‘এভাবে বুদ্ধ, ধর্ম ও সংঘকে স্মরণ করলে ভয়, ত্রাস বা লোমহর্ষণ কিছুই হবে না।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
