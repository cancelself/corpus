<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn11.5' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>শক্র-সংযুক্ত</li>
<li class='vagga'>প্রথম বর্গ</li>
</ul>
<h1 class='sutta'>১১.৫. সুভাষিত জয় সূত্র</h1>
</header>
<p>শ্রাবস্তীতে উৎপত্তি। হে ভিক্ষুগণ, অতীতে দেব-অসুরের মধ্যে সংগ্রাম হয়েছিল। তখন অসুরেন্দ্র বেপচিত্তি দেবেন্দ্র শক্রকে এরূপ বলল, ‘হে দেবেন্দ্র, সুভাষিতের দ্বারা জয় হোক।’ দেবেন্দ্রও বলল, ‘বেপচিত্তি, সুভাষিতের দ্বারা জয় হোক।’ অনন্তর হে ভিক্ষুগণ, দেব-অসুরগণ বিচার পরিষদে বলল, ‘এদের বাক্য সুভাষিত না দুর্ভাষিত তা জানাবেন।’ তারপর অসুরেন্দ্র বেপচিত্তি দেবেন্দ্র শক্রকে বলল, ‘দেবেন্দ্র, গাথা বলুন’, অসুরেন্দ্র এরূপ বললে দেবেন্দ্র শক্র অসুরেন্দ্র বেপচিত্তিকে বলল, ‘বেপচিত্তি, আপনারা এখানে পূর্বদেবতা, তাই আপনিই আগে বলুন।’ দেবেন্দ্র এরূপ বললে অসুরেন্দ্র বেপচিত্তি এই গাথা বলল :</p>
<p>‘যদি মূর্খকে বাধা দেওয়া না হয় তবে সে আরও বেশি ক্রোধ প্রকাশ করে। তাই বিজ্ঞ ব্যক্তির উচিত কঠোর দণ্ডে মূর্খকে বাধা দেওয়া।’</p>
<p>ভিক্ষুগণ, অসুরেন্দ্র বেপচিত্তি কর্তৃক ভাষিত এই গাথা অসুরগণ অনুমোদন করল কিন্তু দেবগণ নীরব থাকল। তখন অসুরেন্দ্র বেপচিত্তি দেবেন্দ্র শক্রকে বলল, ‘দেবেন্দ্র, এবার আপনি বলুন।’ অসুরেন্দ্র বেপচিত্তি এরূপ বললে দেবেন্দ্র শক্র এই গাথা বলল :</p>
<p>‘অপরের ক্রুদ্ধভাব জেনে যিনি স্মৃতিমান হয়ে শান্ত থাকেন, তাঁর এই শান্ত থাকাই মূর্খকে বাধা দেওয়ার পক্ষে উপযুক্ত আমি মনে করি।’</p>
<p>ভিক্ষুগণ, দেবেন্দ্র শক্র কর্তৃক ভাষিত এই গাথা দেবগণ অনুমোদন করল কিন্তু অসুরগণ নীরব থাকল। তখন দেবেন্দ্র শক্র অসুরেন্দ্র বেপচিত্তিকে বলল, ‘বেপচিত্তি, এবার আপনি বলুন।’ দেবেন্দ্র এরূপ বললে অসুরেন্দ্র বেপচিত্তি এই গাথা ভাষণ করলেন :</p>
<p>“হে বাসব, আমি এমন ক্ষমার এই দোষ দেখি যে, যখন মূর্খ মনে করে ‘এই ব্যক্তি ভয়ে আমাকে ক্ষমা করছে’, তখন পলায়নকারীর পিছু নেওয়া গরুর মতো সে আরও বেশি চড়াও হয়।”</p>
<p>“ভিক্ষুগণ, অসুরেন্দ্র বেপচিত্তি কর্তৃক ভাষিত এই গাথা অসুরগণ অনুমোদন করল কিন্তু দেবগণ নীরব থাকল। তখন অসুরেন্দ্র বেপচিত্তি দেবেন্দ্র শক্রকে বললেন, ‘দেবেন্দ্র, এবার আপনি বলুন’। অসুরেন্দ্র বেপচিত্তি এরূপ বললে দেবেন্দ্র শক্র এই গাথাগুলো বললেন :</p>
<p>‘ভয়ে আমাকে ক্ষমা করছে’ এরূপ মনে করুক বা না করুক, সব অর্থে মাঝে সদর্থই শ্রেয়। ক্ষান্তির চেয়ে অধিকতর কিছুই নেই।’</p>
<p>‘যে বলবান হয়েও শান্ত থেকে দুর্বলকে ক্ষমা করে, তাকেই ক্ষান্তি বলা হয়, কারণ দুর্বলেরা তো সর্বদা ক্ষমা করে। মূর্খবল যার বল, তাকে আমি অবল বলি। ধর্মরক্ষাকারীর বলের কোনো প্রতিবাদী নেই।’</p>
<p>‘যে ক্রুদ্ধকে প্রতিক্রোধ করে, তাতে তার অমঙ্গলই হয়। আর যিনি ক্রুদ্ধের প্রতি ক্রোধ করেন না, তিনিই দুর্জয় সংগ্রাম জয় করেন।’</p>
<p>‘অপরকে ক্রুদ্ধ দেখে যিনি স্মৃতিমান হয়ে সহ্য করেন, তিনি নিজের এবং অপরের উভয়ের মঙ্গল সাধন করেন। নিজের এবং পরের উভয়ের এমন সন্দেহ পোষণকারীকে তারাই মূর্খ মনে করে যারা ধর্মে অদক্ষ।’</p>
<p>“ভিক্ষুগণ, দেবেন্দ্র শক্র কর্তৃক ভাষিত এই গাথাগুলো দেবগণ অনুমোদন করল কিন্তু অসুরগণ নীবর থাকল। তখন দেব-অসুরগণের বিচার পরিষদ এই মন্তব্য করল, ‘যে গাথাগুলো অসুরেন্দ্র বেপচিত্তি বলেছেন, তা সদণ্ডাচরণভুক্ত, সশস্ত্রাচরণভুক্ত, এর কারণে কলহ-বিগ্রহ-বিবাদ উৎপন্ন হয়। আর দেবেন্দ্র শক্র যে গাথাগুলো বলেছেন, তা অদণ্ডাচরণভুক্ত, অশস্ত্রাচরণভুক্ত, এর কারণে কলহ-বিগ্রহ-বিবাদ উৎপন্ন হয় না। তাই দেবেন্দ্র শক্র সুভাষিতের দ্বারা জয়ী হয়েছেন।’ ভিক্ষুগণ, এভাবে দেবেন্দ্র শক্র সুভাষিতের দ্বারা জয় লাভ করেছিল।”</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
