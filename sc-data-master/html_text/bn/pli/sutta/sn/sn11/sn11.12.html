<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn11.12' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>শক্র-সংযুক্ত</li>
<li class='vagga'>দ্বিতীয় বর্গ</li>
</ul>
<h1 class='sutta'>১১.১২. শক্রনাম সূত্র</h1>
</header>
<p>শ্রাবস্তীর জেতবনে উৎপত্তি। তথায় ভগবান ভিক্ষুগণকে এরূপ বললেন, “হে ভিক্ষুগণ, দেবেন্দ্র শক্র পূর্বজন্মে মঘ নামক ব্যক্তি ছিল, তাই তাকে ‘মঘবা’ বলা হয়।”</p>
<p>“দেবেন্দ্র শক্র পূর্বজন্মের মনুষ্য থাকাকালীন আগে আগে দান দিতো, তাই তাকে ‘পুরিন্দদ’ বলা হয়।”</p>
<p>“দেবেন্দ্র শক্র পূর্বজন্মে মনুষ্য থাকাকালীন সুষ্ঠুভাবে দান দিতো, তাই সে ‘শক্র’ নামে অভিহিত।”</p>
<p>“দেবেন্দ্র শক্র পূর্বে মনুষ্যজন্মে আবাস দান করেছিল, তাই সে ‘বাসব’ নামে পরিচিত।”</p>
<p>“দেবেন্দ্র শক্র মুহূর্তে হাজার বিষয় চিন্তা করে, তাই তাঁকে ‘সহস্রাক্ষ’ বলা হয়।”</p>
<p>“দেবেন্দ্র শক্র সুজা নাম্নী অসুর-কন্যার পতি, তাই তাকে ‘সুজস্পতি’ বলা হয়।”</p>
<p>“দেবেন্দ্র শক্র তাবতিংস স্বর্গে দেগণের উপর আধিপত্য বিস্তার করে রাজত্ব করে, তাই তাকে ‘দেবেন্দ্র’ বলা হয়।”</p>
<p>‘ভিক্ষুগণ, দেবেন্দ্র শক্র পূর্বজন্মে মনুষ্য থাকাকালীন সাত প্রকার ব্রত গ্রহণ করেছিল, যার কারণে সে শক্রত্ব লাভ করেছে। সেই সাত প্রকার কী কী? আজীবন মা-বাবাকে ভরণপোষণ করব; আজীবন কুলের বয়োজ্যেষ্ঠদের সম্মান করব; আজীবন মৃদুভাষী হবো; আজীবন অপিশুনভাষী হব; আজীবন মুক্তত্যাগী, মুক্তহস্ত, ত্যাগরত, প্রার্থীসেবক ও দান বণ্টনকারী হয়ে মাৎসর্যমলহীন চিত্তে গৃহবাস করব; আজীবন সত্য ভাষণ করব; এবং আজীবন অক্রোধী থাকব, ক্রোধ উৎপন্ন হলেও শীঘ্রই তা অপনোদন করব।’ ‘ভিক্ষুগণ, দেবেন্দ্র শক্র পূর্বজন্মে মনুষ্য থাকাকালীন এই সাত প্রকার ব্রত গ্রহণ করেছিল, যার কারণে সে শক্রত্ব লাভ করেছে।’</p>
<p>“তাবতিংস স্বর্গবাসী দেবগণ তাকেই ‘সৎপুরুষ’ বলেন যিনি মা-বাবাকে সেবা করেন, কুলে বয়োজ্যেষ্ঠগণকে সম্মান প্রদর্শন করেন, মৃদুমধুরভাষী, পিশুনবাক্য পরিহারকারী, মাৎসর্য অপনোদনকারী, সত্যবাদী, ক্রোধ ধ্বংসকারী হন।”</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
