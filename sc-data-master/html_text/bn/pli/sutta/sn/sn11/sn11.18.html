<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn11.18' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>শক্র-সংযুক্ত</li>
<li class='vagga'>দ্বিতীয় বর্গ</li>
</ul>
<h1 class='sutta'>১১.১৮. গৃহস্থ বন্দনা সূত্র</h1>
</header>
<p>শ্রাবস্তী নিদান। তথায়… এরূপ বললেন, “ভিক্ষুগণ, পূর্বে দেবেন্দ্র শক্র সারথি মাতলিকে আহ্বান করে বলল, ‘হে সৌম্য মাতলি, সহস্রযুক্ত আজানীয় রথ যোজনা কর, সুরম্য স্থান দর্শনের জন্য উদ্যানে যাব।’ ‘হ্যাঁ প্রভু’ বলে সারথি মাতলি সহস্রযুক্ত আজানীয় রথ সুবিন্যস্ত করে দেবেন্দ্র শক্রকে জানাল, ‘হে প্রভু, আপনার জন্য সহস্রযুক্ত আজানীয় রথ প্রস্তুত। যদি এখন উপযুক্ত সময় মনে করেন।’” তখন দেবেন্দ্র শক্র বৈজয়ন্ত প্রাসাদ হতে অবতরণকালে করজোড়ে বিভিন্ন দিকে নমস্কার করল। অতঃপর সারথি মাতলি দেবেন্দ্র শক্রকে গাথায় বললেন :</p>
<p>‘হে শক্র, ভূমিবাসী সব ত্রিবিদ্যালাভী (ব্রাহ্মণ), সব ক্ষত্রিয়, চার লোকপাল মহারাজা এবং যশস্বী দেবগণ আপনাকে নমস্কার করেন, সে কোন সত্ত্ব যাকে আপনি নমস্কার করছেন?’</p>
<p>‘হে মাতলি, ভূমিবাসী সব ত্রিবিদ্যালাভী (ব্রাহ্মণ), সব ক্ষত্রিয়, চার লোকপাল মহারাজা এবং যশস্বী দেবগণ আমাকে নমস্কার করেন। কিন্তু আমি শীলসম্পন্ন, চিত্তসমাহিত, ব্রাহ্মচর্যপরায়ণ সম্যক প্রব্রজিতগণকে বন্দনা করি। যে গৃহস্থগণ পুণ্যকর্ম সম্পাদন করেন, শীলবান উপাসক এবং ধর্মত স্ত্রী-পুত্র প্রতিপালন করেন, আমি তাদেরকে নমস্কার করি।’</p>
<p>‘হে বাসব, হে শক্র, জগতে তাঁরা একান্তই শ্রেষ্ঠ, যাঁদের আপনি নমস্কার করছেন। আমিও তাঁদের নমস্কার করছি।’</p>
<p>‘এই বলে দেবরাজ মঘবা সুজম্পতি বিভিন্ন দিকে নমস্কার করে রথে আরোহণ করল।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
