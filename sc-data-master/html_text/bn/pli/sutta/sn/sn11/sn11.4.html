<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn11.4' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>শক্র-সংযুক্ত</li>
<li class='vagga'>প্রথম বর্গ</li>
</ul>
<h1 class='sutta'>১১.৪. বেপচিত্তি সূত্র</h1>
</header>
<p>শ্রাবস্তী নিদান। “হে ভিক্ষুগণ, অতীতে দেবগণের সাথে অসুরগণের যুদ্ধ হয়েছিল। তখন অসুরেন্দ্র বেপচিত্তি অসুরগণকে আহ্বান করে বলল, ‘মহাশয়গণ, যদি এই দেব-অসুর যুদ্ধে অসুরগণ জয় লাভ করে আর দেবগণ পরাজিত হয়, তবে দেবরাজ শক্রকে কণ্ঠপঞ্চম বন্ধনে আবদ্ধ করে অসুরপুরে আমার নিকট নিয়ে আসবে।’ভিক্ষুগণ, দেবেন্দ্র শক্রও দেবগণকে তাবতিংসে আহ্বান করে বলল, ‘মহাশয়গণ, যদি দেব-অসুর যুদ্ধে দেবগণ জয় লাভ করে আর অসুরেরা পরাস্ত হয়, তবে অসুরেন্দ্র বেপচিত্তিকে কণ্ঠপঞ্চম বন্ধনে আবদ্ধ করে সুধর্মসভায় আমার নিকট আনবে।’ তখন সেই সংগ্রামে দেবগণ জয় লাভ করেছিল, অসুরগণ পরাস্ত হয়েছিল। তাবতিংসবাসী দেবগণ অসুরেন্দ্র বেপচিত্তিকে কণ্ঠপঞ্চম বন্ধনে আবদ্ধ করে দেবেন্দ্র শক্রের নিকট সুধর্মসভায় এনেছিল। সে-সময়ে অসুরেন্দ্র বেপচিত্তি কণ্ঠপঞ্চম বন্ধনে আবদ্ধ হয়ে সুধর্মসভায় প্রবেশের সময় ও বের হবার সময় দেবেন্দ্র শক্রকে অসভ্য কর্কশ বাক্যে আক্রোশ, গালি-গালাজ করতে লাগল। তখন সারথি মাতলি দেবেন্দ্র শক্রকে গাথায় জিজ্ঞেস করল :</p>
<p>‘হে শক্র, আপনি কি ভয় পেয়েছেন, নাকি দুর্বলতাবশত বেপচিত্তির মুখ থেকে এমন দুর্বাক্য শুনেও সহ্য করে আছেন?’</p>
<p>শক্র বললেন, ‘আমি ভয় পাইনি, দুর্বলতাবশতও বেপচিত্তিকে ক্ষমা করছি না, কিন্তু আমার মতো বিজ্ঞ ব্যক্তি কিরূপে মূর্খের সাথে বিবাদে লিপ্ত হবেন?’</p>
<p>মাতলি বললেন, ‘যদি মূর্খকে বাধা দেওয়া না হয় তবে সে আরও বেশি ক্রোধ প্রকাশ করে, তাই বিজ্ঞ ব্যক্তির উচিত কঠোর দণ্ডে মূর্খকে বাধা দেওয়া।’</p>
<p>শক্র বললেন, ‘অপরের ক্রুদ্ধভাব জেনে যিনি স্মৃতিমান হয়ে শান্ত থাকেন, তাঁর এ শান্ত থাকাই মূর্খকে বাধা দেওয়ার পক্ষে উপযুক্ত আমি মনে করি।’</p>
<p>মাতলি বললেন, “হে বাসব, আমি এমন ক্ষমার এই দোষ দেখি যে, যখন মূর্খ মনে করে ‘এই ব্যক্তি ভয়ে আমাকে ক্ষমা করছে’ তখন পলায়নকারীর পিছু নেওয়া গরুর মতো সে আরও বেশি চড়াও হবে।”</p>
<p>শক্র বললেন, ‘ভয়ে আমাকে ক্ষমা করছে’ এরূপ মনে করুক বা না করুক, সব অর্থের মাঝে সদর্থই শ্রেয়। ক্ষান্তির চেয়ে অধিকতর কিছুই নেই।’</p>
<p>‘যে বলবান হয়েও শান্ত থেকে দুর্বলকে ক্ষমা করে, তাকেই ক্ষান্তি বলা হয়। কারণ দুর্বলেরা তো সর্বদা ক্ষমা করে। মূর্খবল যার বল, তাকে আমি অবল বলি। ধর্মরক্ষাকারীর বলের কোনো প্রতিবাদী নেই। যে ক্রুদ্ধকে প্রতিক্রোধ করে, তাতে তার অমঙ্গলই হয়। আর যিনি ক্রুদ্ধের প্রতি ক্রোধ করেন না, তিনিই দুর্জয় সংগ্রাম জয় করেন।’</p>
<p>‘অপরকে ক্রুদ্ধ দেখে যিনি স্মৃতিমান হয়ে সহ্য করেন, তিনি নিজের এবং অপরের উভয়েরই মঙ্গল সাধন করেন।’</p>
<p>‘নিজের এবং পরের উভয়ের এমন সন্দেহ পোষণকারীকে তারাই মূর্খ মনে করে যারা ধর্মে অদক্ষ।’</p>
<p>‘ভিক্ষুগণ, স্বীয় পুণ্যফল উপভোগকারী দেবেন্দ্র শক্র তাবতিংস দেবগণের মধ্যে ঐশ্বর্য ও আধিপত্যে প্রতিষ্ঠিত হয়ে রাজত্ব করেও ক্ষান্তি-সংযমের প্রশংসাকারী হয়। ভিক্ষুগণ, এখানে তা-ই শোভা পায়, যদি তোমরা এমন সুব্যাখ্যাত ধর্ম-বিনয়ে প্রব্রজিত হয়ে ক্ষমাশীল ও সংযম হও।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
