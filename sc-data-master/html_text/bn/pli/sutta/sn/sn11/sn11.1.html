<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn11.1' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>শক্র-সংযুক্ত</li>
<li class='vagga'>প্রথম বর্গ</li>
</ul>
<h1 class='sutta'>১১.১. সুবীর সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান শ্রাবস্তীর জেতবনে অনাথপিণ্ডিক কতৃক নির্মিত বিহারে অবস্থান করছিলেন। তথায় ভগবান ভিক্ষুগণকে ‘হে ভিক্ষুগণ’ বলে ডাকলেন। সেই ভিক্ষুগণও ‘হ্যাঁ ভদন্ত’ বলে সাড়া দিলেন। ভগবান এরূপ বললেন :</p>
<p>“হে ভিক্ষুগণ, অতীতে অসুরেরা দেবগণের বিরুদ্ধে অভিযান করছিল। তখন দেবেন্দ্র শক্র সুবীর দেবপুত্রকে আহ্বান করে বলল, ‘বৎস সুবীর, এই অসুরেরা দেবগণের বিরুদ্ধে অভিযান করছে, তুমি যাও তাদের প্রতিরোধ করো।’ ‘হ্যাঁ, প্রভু’ বলে সম্মতি প্রদান করে সুবীর দেবপুত্র দেবেন্দ্র শক্রের আদেশ ভুলে গেল। দ্বিতীয়বারেও দেবেন্দ্র শক্র সুবীর দেবপুত্রকে আহ্বান করে বলল, ‘বৎস সুবীর, এই অসুরেরা দেবগণের বিরুদ্ধে অভিযান করছে, তুমি যাও তাদের প্রতিরোধ করো।’ ‘হ্যাঁ, প্রভু’ বলে সম্মতি প্রদান করে সুবীর দেবপুত্র দেবেন্দ্র শক্রের আদেশ আবার ভুলে গেল। তৃতীয়বারেও দেবেন্দ্র শক্র সুবীর দেবপুত্রকে আহ্বান করে বলল, ‘বৎস সুবীর, এই অসুরেরা দেবগণের বিরুদ্ধে অভিযান করছে, তুমি যাও তাদের প্রতিরোধ করো।’ ‘হ্যাঁ, প্রভু’ বলে সম্মতি প্রদান করে সুবীর দেবপুত্র দেবেন্দ্র শক্রের আদেশ আবারও ভুলে গেল। তখন দেবেন্দ্রে শক্র সুবীরকে গাথায় বলল :</p>
<p>‘হে সুবীর, উদ্যমহীন ও প্রচেষ্টাহীন হয়ে যেখানে সুখ লাভ হয়, সেখানে যাও এবং আমাকেও সেখানে নিয়ে যাও।’</p>
<p>‘হে শক্র, উদ্যমহীন ব্যক্তি অলস হয়, কর্মগুলো করায় না। যেখানে সর্বকাম সমৃদ্ধ হয় সে উত্তম স্থান আমাকে দেখিয়ে দিন।’</p>
<p>‘হে সুবীর, যেখানে অলস, উদ্যমহীন ব্যক্তি নিরত সুখপ্রাপ্ত হয়, সেখানে যাও এবং আমাকেও তথায় নিয়ে যাও।’</p>
<p>‘হে দেবশ্রেষ্ঠ শক্র, যেখানে কর্মহীন, শোকহীন, ক্ষোভহীন সুখ লাভ করা যায়, সে উত্তম স্থান আমাকে দেখিয়ে দিন।’</p>
<p>‘হে সুবীর, কর্মহীনভাবে কেউ কোথাও জীবন ধারণ করে না, যদি থাকে, তা হবে নির্বাণের মার্গ। সেখানে যাও এবং আমাকেও সেখানে নিয়ে যাও।’</p>
<p>‘হে ভিক্ষুগণ, স্বীয় পুণ্যফলে জীবিকা নির্বাহকারী দেবেন্দ্র শক্র তাবতিংস স্বর্গে ঐশ্বর্য ও আধিপত্যের সাথে রাজত্ব করা সত্ত্বেও উদ্যম ও বীর্যশীলতার প্রশংসাকারী হয়। ভিক্ষুগণ, তোমরা এরূপ সুব্যাখ্যাত ধর্ম-বিনয়ে প্রব্রজিত, তাই অপ্রাপ্ত বিষয় প্রাপ্তির জন্য, অনধিগত বিষয় অধিগত করার জন্য, অপ্রত্যক্ষ বিষয় প্রত্যক্ষ করার জন্য উদ্যমশীল হও, সচেষ্ট হও; তাতেই তোমাদের শোভা পায়।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
