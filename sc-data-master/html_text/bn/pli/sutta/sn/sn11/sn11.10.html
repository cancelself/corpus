<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn11.10' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>শক্র-সংযুক্ত</li>
<li class='vagga'>প্রথম বর্গ</li>
</ul>
<h1 class='sutta'>১১.১০. সমুদ্রক সূত্র</h1>
</header>
<p>শ্রাবস্তী নিদান। “হে ভিক্ষুগণ, অতীতে বহুসংখ্যক শীলবান, কল্যাণধর্মী ঋষি সমুদ্রতীরে পর্ণকুঠিরে অবস্থান করতো। তখন দেবগণের সাথে অসুরগণের যুদ্ধ বাঁধে। তাই সে শীলবান, কল্যাণধর্মী ঋষিদের মনে এই চিন্তা উদয় হলো : ‘দেবগণ ধার্মিক কিন্তু অসুরেরা অধার্মিক। অসুর থেকে আমাদের ভয়ের কারণ থাকে। তাই আমরা অসুরেন্দ্র সম্বরের কাছে গিয়ে অভয় দক্ষিণা যাচ্ঞা করব।’ তারপর সে শীলবান, কল্যাণধর্মী ঋষিগণ বলবান পুরুষের সঙ্কুচিত বাহু প্রসারিত করতে আর প্রসারিত বাহু সঙ্কুচিত করতে যতক্ষণ সময় লাগে ততক্ষণ সময়ের মধ্যে সমুদ্রতীরস্থ পর্ণকুঠির হতে অন্তর্হিত হয়ে অসুরেন্দ্র সম্বরের সম্মুখে প্রাদুর্ভূত হলো। অতঃপর শীলবান, কল্যাণধর্মী সে ঋষিগণ অসুরেন্দ্র সম্বরকে গাথার মাধ্যমে বলল :</p>
<p>‘ঋষিগণ সম্বরের কাছে এসে অভয় দক্ষিণা যাচ্ঞা করছেন। ভয় কিংবা অভয় যা তিনি দিতে চান, দিতে পারবেন।’</p>
<p>সম্বর বলল, ‘শক্রসেবক দুষ্ট ঋষিদের অভয় নেই। অভয়প্রার্থী, তোমাদের আমি ভয়ই দিচ্ছি।’</p>
<p>ঋষিগণ বললেন, ‘অভয় প্রার্থনা করে আপনি আমাদের ভয়ই দিলেন। আমরা তা গ্রহণ করছি, আপনার ভয় অক্ষয় হোক।’</p>
<p>‘যেমন বীজ বপন করা হয়, তেমন ফল লাভ হয়। কল্যাণকারী কল্যাণ লাভ করে, আর পাপকারী পাপ লাভ করে। বৎস, আপনি যে বীজ বপন করলেন, তার ফল আপনিই ভোগ করবেন।’</p>
<p>তারপর সে শীলবান, কল্যাণধর্মী ঋষিগণ বলবান পুরুষের সঙ্কুচিত বাহু প্রসারিত করতে আর প্রসারিত বাহু সঙ্কুচিত করতে যতক্ষণ সময় লাগে ততক্ষণ সময়ের মধ্যে অসুরেন্দ্র সম্বরের সম্মুখ হতে অন্তর্হিত হয়ে সমুদ্রতীরস্থ পর্ণকুঠিরে প্রাদুর্ভূত হলো। অনন্তর অসুরেন্দ্র সম্বর সে শীলবান, কল্যাণধর্মী ঋষিগণ কর্তৃক অভিশপ্ত হয়ে রাতে তিনবার উদ্বেগপ্রাপ্ত হলো।”</p>
<p class='end'>প্রথম বর্গ সমাপ্ত।</p>
<p class='uddana-intro'>স্মারক-গাথা :</p>
<p class='uddana'>সুবীর, সুসীম, ধজাগ্র ও বেপচিত্তি সূত্র,<br>
সুভাসিত জয়, পাখির বাসা, সাধু উক্ত।<br>
বেরোচন অসুরিন্দ্র, অরণ্যায়তন ঋষি,<br>
আর শেষে উক্ত সমুদ্রক ঋষি।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
