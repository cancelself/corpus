<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn11.22' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>শক্র-সংযুক্ত</li>
<li class='vagga'>তৃতীয় বর্গ</li>
</ul>
<h1 class='sutta'>১১.২২. কুৎসিত বর্ণীয় সূত্র</h1>
</header>
<p>শ্রাবস্তীর জেতবনে উৎপত্তি। তথায়… এরূপ বললেন, “হে ভিক্ষুগণ, পূর্বে কোনো এক দুর্বর্ণ কুৎসিত যক্ষ দেবেন্দ্র শক্রের আসনে বসেছিল। তখন তাবতিংসবাসী দেবগণ অবজ্ঞা, নিন্দা করতে লাগল এবং অপবাদ দিতে লাগল, ‘মহাশয়গণ, আশ্চর্য! অদ্ভুত! এই দুর্বর্ণ কুৎসিত যক্ষ দেবেন্দ্র শক্রের আসনে বসে আছে!’” ভিক্ষুগণ, তাবতিংসবাসী দেবগণ যতই তাকে অবজ্ঞা, নিন্দা, করছে এবং অপবাদ দিচ্ছে, ততই সে যক্ষ অভিরূপতর, দর্শনীয়তর এবং মনোরমতর হচ্ছিল।</p>
<p>“ভিক্ষুগণ, তখন দেবগণ দেবেন্দ্র শক্রের কাছে উপস্থিত হলো। উপস্থিত হয়ে দেবেন্দ্র শক্রকে এরূপ বলল, ‘প্রভু, আপনার আসনে কোনো এক দুর্বর্ণ, কুৎসিত যক্ষ বসে আছে। তা দেখে তাবতিংসবাসী দেবগণ এই বলে অবজ্ঞা, নিন্দা করছেন এবং অপবাদ দিচ্ছেন, মহাশয়গণ, আশ্চর্য! অদ্ভুত! এই দুর্বর্ণ কুৎসিত যক্ষ দেবেন্দ্র শক্রের আসনে বসে আছে!’ প্রভু, যতই দেবগণ তাকে অবজ্ঞা ও নিন্দা করছেন এবং অপবাদ দিচ্ছেন, ততই সে যক্ষ অভিরূপতর, দর্শনীয়তর এবং মনোরমতর হচ্ছে। প্রভু, অবশ্যই সে ক্রোধভক্ষ যক্ষ হবে।”</p>
<p>“ভিক্ষুগণ, তখন দেবেন্দ্র শক্র সে ক্রোধভক্ষ যক্ষের কাছে গেল। গিয়ে উত্তরীয় বস্ত্র একাংশ করে, দক্ষিণ জানুমণ্ডল মাটিতে স্পর্শ করে সে ক্রোধভক্ষ যক্ষকে করজোড়ে প্রণাম করল এবং তিনবার নিজের নাম শোনাল, ‘হে বন্ধু, আমি দেবেন্দ্র শক্র; বন্ধু, আমি দেবেন্দ্র শক্র।’ যতই দেবেন্দ্র শক্র নিজের নাম শোনাল ততই সে যক্ষ দুর্বর্ণতর এবং কুৎসিততর হলো। দুর্বর্ণতর এবং কুৎসিততর হয়ে তথায় অন্তর্ধান হলো।” ভিক্ষুগণ, অনন্তর দেবেন্দ্র শক্র নিজের আসনে বসে তাবতিংসবাসী দেবগণকে অনুনয় করে এই গাথাগুলো বলল :</p>
<p>‘আমি আহতচিত্ত বা উপহত চিত্তসম্পন্ন নই, শক্রতার কার্যে নীত হই না। দীর্ঘসময় আপনাদের প্রতি ক্রুদ্ধ হই না, আমার মাঝে ক্রোধের অবস্থান নেই।’</p>
<p>‘আমি ক্রুদ্ধ হয়ে কটু কথা বলি না, ধর্মের ব্যাখ্যাও করি না, বরং নিজের মঙ্গলের জন্য নিজেকে নিগ্রহ করি।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
