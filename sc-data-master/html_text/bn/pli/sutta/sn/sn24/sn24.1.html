<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু, রাহুল ভিক্ষু'>
<title></title>
</head>
<body>
<article id='sn24.1' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>স্কন্ধ-বর্গ</li>
<li class='samyutta'>দৃষ্টি-সংযুক্তদৃষ্টি-সংযুক্ত</li>
<li class='vagga'>স্রোতাপত্তি বর্গ</li>
</ul>
<h1>২৪.১. বাতাস সূত্র</h1>
</header>
<p>এক সময় ভগবান শ্রাবস্তীর জেতবনে অবস্থান করছিলেন। তখন ভগবান ভিক্ষুগণকে এরূপ জিজ্ঞেস করলেন, “হে ভিক্ষুগণ কিসের উপস্থিতিতে, কিরূপ তৃষ্ণার কারণে এবং কিসের প্রতি অনুরক্ত হয়ে এরূপ মিথ্যাদৃষ্টি উৎপন্ন হয় যে, ‘বাতাস বয় না, নদীগুলো প্রবাহিত হয় না, গর্ভিণীরা প্রসব করে না, চন্দ্র-সূর্য উদিত হয় না, অস্তগমন করে না সবই স্তম্ভের ন্যায় স্থির থাকে?’”</p>
<p>ভন্তে, ভগবানই আমাদের মূল, ভগবানই আমাদের পথপ্রদর্শক এবং ভগবানই আমাদের আশ্রয়। এটিই উত্তম হয় ভন্তে; যদি ভগবানই এটির অর্থ প্রকাশ করেন। ভিক্ষুগণ ভগবান হতে শ্রবণ করে ধারণ করবেন। তা হলে, ভিক্ষুগণ, তোমরা শ্রবণ কর; উত্তমরূপে মনোনিবেশ কর। আমি তা ভাষণ (দেশনা) করব। “হ্যাঁ ভদন্ত” বলে ভিক্ষুগণ ভগবানের কথায় প্রত্যুত্তর প্রদান করলেন। ভগবান এরূপ বললেন :</p>
<p>“হে ভিক্ষুগণ, রূপের উপস্থিতিতে, রূপতৃষ্ণার কারণে এবং রূপের প্রতি অনুরক্ত হওয়ার কারণে এরূপ মিথ্যাদৃষ্টি উৎপন্ন হয় যে, ‘বাতাস বয় না, নদীগুলো প্রবাহিত হয় না, গর্ভিণীরা প্রসব করে না, চন্দ্র-সূর্য উদিত হয় না, অস্তগমন করে না সবই স্তম্ভের ন্যায় স্থির থাকে।’ বেদনার উপস্থিতিতে…. সংজ্ঞার উপস্থিতিতে…. সংস্কারের উপস্থিতিতে…. বিজ্ঞানের উপস্থিতিতে, বিজ্ঞান তৃষ্ণার কারণে এবং বিজ্ঞানের প্রতি অনুরক্ত হওয়ার কারণে এরূপ মিথ্যাদৃষ্টি উৎপন্ন হয় যে, ‘বাতাস বয় না, নদীগুলো প্রবাহিত হয় না, গর্ভিণীরা প্রসব করে না, চন্দ্র-সূর্য উদিত হয় না, অস্তগমন করে না সবই স্তম্ভের ন্যায় স্থির থাকে’।”</p>
<p>তাহলে ভিক্ষুগণ, তোমরা কী মনে কর, “রূপ নিত্য নাকি অনিত্য?” “অনিত্য ভন্তে।” “যা অনিত্য তা দুঃখ নাকি সুখ?” “দুঃখ ভন্তে।” “যা অনিত্য, দুঃখ, বিপরিণামধর্মী; তার প্রতি বিতৃষ্ণা উৎপাদনে কি আর এরূপ মিথ্যাদৃষ্টি উৎপন্ন হয় যে, ‘বাতাস বয় না, নদীগুলো প্রবাহিত হয় না, গর্ভিণীরা প্রসব করে না, চন্দ্র-সূর্য উদিত হয় না, অস্তগমন করে না সবই স্তম্ভের ন্যায় স্থির থাকে?’” “না ভন্তে, এরূপ হবে না।”</p>
<p>“বেদনা নিত্য নাকি অনিত্য?”…. “সংজ্ঞা নিত্য নাকি অনিত্য?”…. “সংস্কার নিত্য নাকি অনিত্য?”…. “বিজ্ঞান নিত্য নাকি অনিত্য?” “অনিত্য ভন্তে।” “যা অনিত্য তা দুঃখ নাকি সুখ?” “দুঃখ ভন্তে।” “যা অনিত্য, দুঃখ, বিপরিণামধর্মী; তার প্রতি বিতৃষ্ণা উৎপাদনে কি আর এরূপ মিথ্যাদৃষ্টি উৎপন্ন হয় যে, ‘বাতাস বয় না, নদীগুলো প্রবাহিত হয় না, গর্ভিণীরা প্রসব করে না, চন্দ্র-সূর্য উদিত হয় না, অস্তগমন করে না সবই স্তম্ভের ন্যায় স্থির থাকে?’” “না ভন্তে, এরূপ হবে না।”</p>
<p>“যা এরূপ দৃষ্ট, শ্রুত, অনুমিত, জ্ঞাত, প্রাপ্ত, নির্ণীত, ভাবিত, বিবেচিত তা নিত্য নাকি অনিত্য?” “অনিত্য ভন্তে।” “যা অনিত্য তা দুঃখ নাকি সুখ?” “দুঃখ ভন্তে।” “যা অনিত্য, দুঃখ, বিপরিণামধর্মী; তার প্রতি বিতৃষ্ণা উৎপাদনে কি আর এরূপ মিথ্যাদৃষ্টি উৎপন্ন হয় যে, ‘বাতাস বয় না, নদীগুলো প্রবাহিত হয় না, গর্ভিণীরা প্রসব করে না, চন্দ্র-সূর্য উদিত হয় না, অস্তগমন করে না সবই স্তম্ভের ন্যায় স্থির থাকে?’” “না ভন্তে, এরূপ হবে না।”</p>
<p>“হে ভিক্ষুগণ, যেহেতু আর্যশ্রাবকের এই বিষয়াদির প্রতি শঙ্কা প্রহীন হয়, যথা : দুঃখে শঙ্কা প্রহীন হয়, দুঃখ সমুদয়ে শঙ্কা প্রহীন হয়, দুঃখ নিরোধে শঙ্কা প্রহীন হয়, দুঃখ নিরোধগামিনী প্রতিপদায় শঙ্কা প্রহীন হয়, সেহেতু আর্যশ্রাবক স্রোতাপন্ন, অবিনিপাতধর্মে নিয়ত সম্বোধিপরায়ণ বলে অভিহিত হন।” [প্রথম সূত্র]</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু ও রাহুল ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
