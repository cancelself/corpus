<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু, রাহুল ভিক্ষু'>
<title></title>
</head>
<body>
<article id='sn24.5' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>স্কন্ধ-বর্গ</li>
<li class='samyutta'>দৃষ্টি-সংযুক্তদৃষ্টি-সংযুক্ত</li>
<li class='vagga'>স্রোতাপত্তি বর্গ</li>
</ul>
<h1>২৪.৫. দানে ফল নেই সূত্র</h1>
</header>
<p>শ্রাবস্তী নিদান :</p>
<p>“হে ভিক্ষুগণ, কিসের উপস্থিতিতে, কিরূপ তৃষ্ণার কারণে এবং কিসের প্রতি অনুরক্ত হয়ে এরূপ মিথ্যাদৃষ্টি উৎপন্ন হয় যে, ‘দানে ফল নেই, অতিথি সৎকারে ফল নেই, যজ্ঞে ফল নেই, সুকৃত-দুষ্কৃত কর্মে বিপাক নেই, ইহলোক নেই, পরলোক নেই, মাতাপিতার প্রতি সুব্যবহার কিম্বা দুর্ব্যবহারে কোনো ফল নেই, ঔপপাতিক সত্ত্ব নেই। (তারা আরও বলতে পারে) জগতে সম্যক মার্গপ্রাপ্ত, সম্যক প্রতিপন্ন এমন শ্রমণ-ব্রাহ্মণ নেই যারা স্বয়ং অভিজ্ঞাবলে ইহলোক ও পরলোক প্রত্যক্ষ করে অপরকে নিশ্চিত করে এসকল সুকর্ম, দুষ্কর্মের ফল বলতে পারে। অথচ বাস্তবে দেখা যায়, চতুর্মহাভৌতিক (দেহধারী) এই ব্যক্তি যখন মৃত্যুবরণ করে থাকে, তখন তার দেহস্থ পৃথিবীধাতু মহাপৃথিবীতে গমনপূর্বক উহাতেই বিলীন হয়। অপধাতু জলে, তেজধাতু অগ্নিতে, বায়ুধাতু বায়ুতে গমনপূর্বক উহাতেই বিলীন হয়। ইন্দ্রিয়গুলো আকাশে লীন হয়। পাঁচজন পুরুষ খাটিয়ায় করে মৃতদেহ শ্মশানে নিয়া যায়। দাহস্থান পর্যন্ত তার গুণাগুণ বর্ণিত হয়, অস্থিগুলো কপোতবর্ণ প্রাপ্ত হয়। আহুতিগুলো ভস্মে পরিণত হয়। তাই এই যে দান, এটি নির্বোধের ঘোষণা। যারা বলে দানে ফল আছে, তাদের বাক্য তুচ্ছ, মিথ্যা, প্রলাপমাত্র। মূর্খ ও পণ্ডিত উভয়েই দেহাবসানে উচ্ছেদপ্রাপ্ত হয়, বিনষ্ট হয়, মরণান্তে তাদের আর অস্তিত্ব থাকে না?’ ভন্তে, ভগবানই আমাদের মূল…. ।</p>
<p>ভগবান এরূপ বললেন :</p>
<p>“হে ভিক্ষুগণ, রূপের উপস্থিতিতে, রূপতৃষ্ণার কারণে এবং রূপের প্রতি অনুরক্ত হয়ে এরূপ মিথ্যাদৃষ্টি উৎপন্ন হয় যে, ‘দানে ফল নেই, অতিথি সৎকারে ফল নেই, …. দেহাবসানে উচ্ছেদপ্রাপ্ত হয়, বিনষ্ট হয়। মরণান্তে তাদের আর অস্তিত্ব থাকে না।’</p>
<p>বেদনার উপস্থিতিতে…. সংজ্ঞার উপস্থিতিতে…. সংস্কারের উপস্থিতিতে…. বিজ্ঞানের উপস্থিতিতে, বিজ্ঞান তৃষ্ণার কারণে এবং বিজ্ঞানের প্রতি অনুরক্ত হয়ে এরূপ মিথ্যাদৃষ্টি উৎপন্ন হয় যে, ‘দানে ফল নেই, অতিথি সৎকারে ফল নেই, …. দেহাবসানে উচ্ছেদপ্রাপ্ত হয়, বিনষ্ট হয়। মরণান্তে তাদের আর অস্তিত্ব থাকে না’।”</p>
<p>হে ভিক্ষুগণ, তোমরা কী মনে কর, “রূপ নিত্য নাকি অনিত্য?” “অনিত্য ভন্তে।”…. “বেদনা নিত্য নাকি অনিত্য?”…. “সংজ্ঞা নিত্য নাকি অনিত্য?”…. “সংস্কার নিত্য নাকি অনিত্য?”…. “বিজ্ঞান নিত্য নাকি অনিত্য?” “অনিত্য ভন্তে।” “যা অনিত্য তা দুঃখ নাকি সুখ?” “দুঃখ ভন্তে।” “যা অনিত্য, দুঃখ, বিপরিণামধর্মী; তার প্রতি বিতৃষ্ণা উৎপাদনে কি আর এরূপ মিথ্যাদৃষ্টি উৎপন্ন হবে যে, ‘দানে ফল নেই, অতিথি সৎকারে ফল নেই, …. দেহাবসানে উচ্ছেদপ্রাপ্ত হয়, বিনষ্ট হয়। মরণান্তে তাদের আর অস্তিত্ব থাকে না?’” “না ভন্তে, এরূপ হবে না।”</p>
<p>“হে ভিক্ষুগণ, যেহেতু আর্যশ্রাবকের এই বিষয়াদির প্রতি শঙ্কা প্রহীন হয়; যথা : দুঃখে শঙ্কা প্রহীন হয়, দুঃখ সমুদয়ে শঙ্কা প্রহীন হয়, দুঃখ নিরোধে শঙ্কা প্রহীন হয়, দুঃখ নিরোধগামিনী প্রতিপদায় শঙ্কা প্রহীন হয়, সেহেতু আর্যশ্রাবক স্রোতাপন্ন, অবিনিপাতধর্মে নিয়ত সম্বোধিপরায়ণ বলে অভিহিত হন।” [পঞ্চম সূত্র]</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু ও রাহুল ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
