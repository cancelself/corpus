<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn36.6' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>বেদনা-সংযুক্তবেদনা-সংযুক্ত</li>
<li class='vagga'>সগাথা বর্গ</li>
</ul>
<h1 class='sutta'>৩৬.৬. শল্য সূত্র</h1>
</header>
<p>“হে ভিক্ষুগণ, অশ্রুতবান পৃথগ্‌জন সুখ-বেদনা অনুভব করে, দুঃখ-বেদনা অনুভব করে, অদুঃখ-অসুখ-বেদনা অনুভব করে। শ্রুতবান আর্যশ্রাবকও হে ভিক্ষুগণ, সুখ-বেদনা অনুভব করেন, দুঃখবেদনা অনুভব করেন, অদুঃখ-অসুখ-বেদনা অনুভব করেন। হে ভিক্ষুগণ, শ্রুতবান আর্যশ্রাবক ও অশ্রুতবান পৃথগ্‌জনের মধ্যে পার্থক্যই বা কী? প্রভেদই বা কী? বিভিন্নতাই বা কী?” “ভন্তে, ভগবানই আমাদের ধর্মের মূল উৎস, ধর্ম ভগবৎ প্রবণ, ভগবৎ শরণ। অতএব ভন্তে, ভগবানই স্বয়ং কথিত বিষয়ের অর্থ পরিস্ফুট করুন, ভগবৎ প্রমুখাৎ শ্রবণ করে ভিক্ষুগণ তা অবধারণ করবেন।” “হে ভিক্ষুগণ, অশ্রুতবান পৃথগ্‌জন দুঃখ-বেদনার দ্বারা স্পৃষ্ট হলে অনুশোচনা করে, ক্লান্তিবোধ করে, বিলাপ করে, বুক চাপড়িয়ে ক্রন্দন করে, সম্মোহ প্রাপ্ত হয়। সে দ্বিবিধ বেদনা অনুভব করে, কায়িক এবং চৈতসিক। যেমন ভিক্ষুগণ, কোনো পুরুষ শল্য বিদ্ধ হয়। তখন দ্বিতীয় শল্য দিয়ে তাকে বিদ্ধ করা হয়। এভাবেই হে ভিক্ষুগণ, সেই পুরুষ দুই শল্যের বেদনা অনুভব করে। তদ্রূপভাবে হে ভিক্ষুগণ, অশ্রুতবান পৃথগ্‌জন দুঃখ-বেদনার দ্বারা স্পৃষ্ট হলে অনুশোচনা করে, ক্লান্তি (অবসাদ) বোধ করে, বিলাপ করে, বুক চাপড়িয়ে ক্রন্দন করে, সম্মোহ প্রাপ্ত হয়। সে দ্বিবিধ বেদনা অনুভব করে, কায়িক এবং চৈতসিক। দুঃখ-বেদনার দ্বারা স্পৃষ্ট হলে সে প্রতিঘবান (ক্রোধী) হয়। সেই প্রতিঘবানের দুঃখ-বেদনার যে প্রতিঘানুশয় তা চিত্তে অনুশয়ন করে (সুপ্ত থাকে)। সে দুঃখ-বেদনার দ্বারা স্পৃষ্ট হয়ে কামসুখ অভিনন্দন করে। তার কারণ কী? হে ভিক্ষুগণ, সেই অশ্রুতবান পৃথগ্‌জন কামসুখ এবং দুঃখ-বেদনা হতে নিঃসরণ (মুক্তি) কি তা জানে না। কামসুখকে অভিনন্দন করার ফলে সুখ-বেদনার যে রাগানুশয় তা তার চিত্তে অনুশয়ন করে। সে সেই বেদনার উদয়-বিলয়, আস্বাদ, উপদ্রব, মুক্তি যথাযথভাবে সম্যক জ্ঞানে জানে না। সেই বেদনার উদয়, বিলয়, আস্বাদ, উপদ্রব, মুক্তি সম্পর্কে যথাযথভাবে সম্যক জ্ঞানে না জানা; হেতু অদুঃখ-অসুখ-বেদনার যে অবিদ্যানুশয় তা তার চিত্তে অনুশয়ন করে (স্থিত হয়)। সে যদি সুখ-বেদনা অনুভব করে সংযুক্ত হয়ে অনুভব করে। সে যদি দুঃখ-বেদনা অনুভব করে সংযুক্ত হয়ে অনুভব করে। সে যদি অদুঃখ-অসুখ-বেদনা অনুভব করে সংযুক্ত হয়ে অনুভব করে । হে ভিক্ষুগণ, ইহা বলা হয় যে, অশ্রুতবান পৃথগ্‌জন জন্ম-জরা-মরণ-শোক-পরিদেবন (বিলাপ)-দুঃখ-দৌর্মনস্য-উপায়াশে (হতাশায়) সংযুক্ত, সে দুঃখে আবদ্ধ (সংযুক্ত) বলে আমি বলি।”</p>
<p>“হে ভিক্ষুগণ, শ্রুতবান আর্যশ্রাবক দুঃখ-বেদনার দ্বারা সপৃষ্ট হলে অনুশোচনা (শোক) করেন না, ক্লান্তি (অবসাদ) বোধ করেন না, বিলাপ করেন না, বুক চাপড়িয়ে ক্রন্দন করেন না, সম্মোহ প্রাপ্ত হন না। তিনি একটি মাত্র বেদনা অনুভব করেন, তা হলো শারীরিক বেদনা, চৈতসিক বেদনা নয়।”</p>
<p>“যেমন ভিক্ষুগণ, কোনো পুরুষ শল্য বিদ্ধ হয়। তখন তাকে দ্বিতীয় শল্য দিয়ে বিদ্ধ করা না হলে সেই পুরুষ একটি মাত্র শল্যের বেদনা অনুভব করে। তদ্রূপভাবে হে ভিক্ষুগণ, শ্রুতবান আর্যশ্রাবক দুঃখ-বেদনা দ্বারা স্পৃষ্ট হলে শোক করেন না, ক্লান্তি (অবসাদ) বোধ করেন না, বিলাপ করেন না, বুক চাপড়িয়ে ক্রন্দন করেন না, সম্মোহ প্রাপ্ত হন না। তিনি একটি মাত্র বেদনা অনুভব করেন, তা হলো শারীরিক বেদনা, চৈতসিক বেদনা নয়। দুঃখ-বেদনার দ্বারা স্পৃষ্ট হয়ে তিনি প্রতিঘবান হন না। সেই অপ্রতিঘবানের দুঃখ-বেদনার যে প্রতিঘানুশয় তা চিত্তে অনুশয়ন করে না (সুপ্ত থাকে না)। তিনি দুঃখ-বেদনার দ্বারা স্পৃষ্ট হলে কাম সুখ অভিনন্দন করেন না। তার কারণ কী? যেহেতু হে ভিক্ষুগণ, সেই শ্রুতবান আর্যশ্রাবক কামসুখ এবং দুঃখবেদনার নিঃসরণ (মুক্তি) কি তা জানেন। কামসুখকে অভিনন্দন না করার ফলে সুখবেদনার যে রাগানুশয় তা তার চিত্তে অনুশয়ন করে না। তিনি সেই বেদনার উদয়, বিলয়, আস্বাদ, উপদ্রব, মুক্তি সম্পর্কে যথাযথভাবে সম্যক জ্ঞানে জানেন। সেই বেদনার উদয়, বিলয়, আস্বাদ, উপদ্রব, মুক্তি সম্পর্কে যথাযথভাবে সম্যক জ্ঞানে জানা হেতু অদুঃখ-অসুখ-বেদনার যে অবিদ্যানুশয় তা তার চিত্তে অনুশয়ন করে না (স্থিত হয় না)। তিনি যদি সুখ-বেদনা অনুভব করেন, তিনি সেই বেদনাকে বিসংযুক্ত (কামরাগাদি সংযোজন হতে মুক্ত) হয়ে অনুভব করেন। তিনি যদি দুঃখবেদনা অনুভব করেন, বিসংযুক্ত হয়ে অনুভব করেন। তিনি যদি অদুঃখ-অসুখ-বেদনা অনুভব করেন, বিসংযুক্ত হয়ে অনুভব করেন। হে ভিক্ষুগণ, ইহা বলা হয় যে, শ্রুতবান আর্যশ্রাবক জন্ম-জরা-মরণ-শোক-পরিদেবন (বিলাপ)-দুঃখ-দৌর্মনস্য-উপায়াশে বিসংযুক্ত (মুক্ত), তিনি দুঃখে অনাবদ্ধ (বিসংযুক্ত) বলে আমি বলি।”</p>
<p>“হে ভিক্ষুগণ, শ্রুতবান আর্যশ্রাবক ও অশ্রুতবান পৃথগ্‌জনের মধ্যে ইহাই পার্থক্য, ইহাই প্রভেদ, ইহাই বিভিন্নতা।”</p>
<p>“যিনি প্রজ্ঞাবান বেদনা অনুভূত হলে না হন বিচলিত;</p>
<p>সুখে এবং দুঃখেও অবিচলিত থাকেন যিনি বহুশ্রুত।</p>
<p>প্রজ্ঞাবান আর সাধারণ জনে হয়ে থাকে ইহা;</p>
<p>কুশলকর্ম সম্পাদনে পার্থক্য মহা।</p>
<p>ধর্মগবেষক, বহুশ্রুত যিনি,</p>
<p>ইহ-পরলোক যথার্থরূপে দর্শন করেন তিনি।</p>
<p>মনোজ্ঞ ধর্ম সকল মথিত করে না তাঁর চিত্ত;</p>
<p>অমনোজ্ঞ ধর্মে বিরক্তি তাঁর হয় না উদিত।</p>
<p>তাঁর আসক্তি বিরক্তি ছিল যাহা;</p>
<p>তিরোহিত নির্বাপিত পুনঃ উদিত হয় না তাহা।</p>
<p>নির্মল, শোকহীন শান্তিপদ হয়ে জ্ঞাত;</p>
<p>সম্যকরূপে জানেন তিনি হয়েছেন ভব বিমুক্ত।”</p>
<p class='endsutta'>ষষ্ঠ সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
