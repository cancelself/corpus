<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn36.17' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>বেদনা-সংযুক্তবেদনা-সংযুক্ত</li>
<li class='vagga'>নির্জনগত বর্গ</li>
</ul>
<h1 class='sutta'>৩৬.১৭. প্রথম বহুসংখ্যক সূত্র</h1>
</header>
<p>অতঃপর বহুসংখ্যক ভিক্ষু যেখানে ভগবান সেখানে উপস্থিত হয়ে ভগবানকে অভিবাদন করে একপাশে উপবেশন করলেন। একপাশে উপবিষ্ট সেই ভিক্ষুগণ ভগবানকে বললেন, “ভন্তে, বেদনা কী? বেদনা-সমুদয় কী? বেদনা-নিরোধ কী? বেদনা-নিরোধগামী প্রতিপদা কী? বেদনার আস্বাদ (উপভোগ) কী? বেদনার দোষ (উপদ্রব) কী? বেদনা হতে নিঃসরণ কী?</p>
<p>হে ভিক্ষুগণ, বেদনা এই তিন প্রকার। সুখ-বেদনা, দুঃখবেদনা, অদুঃখ-অসুখ-বেদনা। হে ভিক্ষুগণ, এগুলোকে বলা হয় বেদনা। স্পর্শের উৎপত্তিতে বেদনার উৎপত্তি; স্পর্শের নিরোধে বেদনা নিরোধ হয়। এই আর্য অষ্টাঙ্গিক মার্গই বেদনা নিরোধগামী প্রতিপদা (উপায়), যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক জীবিকা, সম্যক প্রচেষ্টা, সম্যক স্মৃতি ও সম্যক সমাধি। বেদনা হেতু যে সুখ-সৌমনস্য উৎপন্ন হয়, তা বেদনার আস্বাদ। বেদনা যে অনিত্য, দুঃখ ও পরিবর্তনশীল, তা বেদনার আদীনব (উপদ্রব)। বেদনা সম্পর্কে যা ছন্দরাগ দমন, ছন্দরাগ পরিহার তা বেদনা হতে নিঃসরণ (মুক্তি)।”</p>
<p>“এরপরও হে ভিক্ষুগণ, আমাকর্তৃক সংস্কারের আনুপূর্বিক নিরোধ ব্যাখ্যাত হয়েছে। প্রথম ধ্যানলাভীর বাক্য নিরুদ্ধ হয়। দ্বিতীয় ধ্যানলাভীর বিতর্ক-বিচার নিরুদ্ধ হয়। তৃতীয় ধ্যানলাভীর প্রীতি নিরুদ্ধ হয়। চতুর্থ ধ্যানলাভীর শ্বাস-প্রশ্বাস নিরুদ্ধ হয়। আকাশ-অনন্ত-আয়তন (ধ্যান)-লাভীর রূপসংজ্ঞা নিরুদ্ধ হয়। বিজ্ঞান-অনন্ত-আয়তন (ধ্যান)-লাভীর আকাশ-অনন্ত-আয়তন-সংজ্ঞা নিরুদ্ধ হয়। আকিঞ্চন-আয়তন (ধ্যান)-লাভীর বিজ্ঞান-অনন্ত-আয়তন-সংজ্ঞা নিরুদ্ধ হয়। নৈবসংজ্ঞা-নাসংজ্ঞায়তন (ধ্যান)-লাভীর আকিঞ্চন-আয়তন-সংজ্ঞা নিরুদ্ধ হয়। সংজ্ঞাবেদয়িত নিরোধ (সমাপত্তি)-লাভীর সংজ্ঞা ও বেদনা নিরুদ্ধ হয়। ক্ষীণাসব ভিক্ষুগণ রাগ-দ্বেষ-মোহ নিরুদ্ধ হয়।”</p>
<p>“এরপরও হে ভিক্ষুগণ, আমাকর্তৃক সংস্কারের আনুপূর্বিক উপশম ব্যাখ্যাত হয়েছে। প্রথম ধ্যানলাভীর বাক্য উপশান্ত হয়। দ্বিতীয় ধ্যানলাভীর বিতর্ক-বিচার উপশান্ত হয়। তৃতীয় ধ্যানলাভীর প্রীতি উপশান্ত হয়। চতুর্থ ধ্যানলাভীর শ্বাস-প্রশ্বাস উপশান্ত হয়। আকাশ-অনন্ত-আয়তন (ধ্যান)-লাভীর রূপসংজ্ঞা উপশান্ত হয়। বিজ্ঞান-অনন্ত-আয়তন (ধ্যান)-লাভীর আকাশ-অনন্ত-আয়তন-সংজ্ঞা উপশান্ত হয়। আকিঞ্চন আয়তন (ধ্যান)-লাভীর বিজ্ঞান-অনন্ত-আয়তন সংজ্ঞা উপশান্ত হয়। নৈবসংজ্ঞা-নাসংজ্ঞায়তন (ধ্যান)-লাভীর আকিঞ্চন-আয়তন-সংজ্ঞা উপশান্ত হয়। সংজ্ঞাবেদয়িত নিরোধ (সমাপত্তি)-লাভীর সংজ্ঞা ও বেদনা উপশান্ত হয়। ক্ষীণাসব ভিক্ষুগণ রাগ-দ্বেষ-মোহ উপশান্ত হয়।”</p>
<p>“হে ভিক্ষুগণ, প্রশ্রদ্ধি (প্রশান্তি) ছয় প্রকার। প্রথম ধ্যানলাভীর বাক্য শান্ত হয়। দ্বিতীয় ধ্যানলাভীর বিতর্ক-বিচার শান্ত হয়। তৃতীয় ধ্যানলাভীর প্রীতি শান্ত হয়। চতুর্থ ধ্যানলাভীর শ্বাস-প্রশ্বাস শান্ত হয়। সংজ্ঞাবেদয়িত নিরোধ (সমাপত্তি)-লাভীর সংজ্ঞা ও বেদনা শান্ত হয়। ক্ষীণাসব ভিক্ষুগণ রাগ-দ্বেষ-মোহ শান্ত হয়।”</p>
<p class='endsutta'>সপ্তম সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
