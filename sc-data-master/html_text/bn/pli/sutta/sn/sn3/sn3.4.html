<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn3.4' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>কোশল-সংযুক্ত</li>
<li class='vagga'>প্রথম বর্গ</li>
</ul>
<h1 class='sutta'>৩.৪. প্রিয় সূত্র</h1>
</header>
<p>শ্রাবস্তী নিদান। একান্তে উপবিষ্ট কোশলরাজ প্রসেজিৎ ভগবানকে এরূপ বললেন, ‘ভন্তে, নির্জনে, নিভৃতে অবস্থানের সময় আমার মনে এরূপ পরিবিতর্ক উৎপন্ন হয়েছিল, ‘আত্মা কাদের প্রিয়, কাদেরই বা আত্মা অপ্রিয়?’ ভন্তে, তখন আমার এরূপ মনে হয়েছিল, ‘কোনো কোনো লোক কায়ে দুশ্চরিত আচরণ করে, বাক্যে দুশ্চরিত আচরণ করে, মনে দুশ্চরিত আচরণ করে; সেসব লোকের আত্মা অপ্রিয়।’ কিন্তু তারা এরূপ বলে থাকে, ‘আমাদের আত্মা প্রিয়’, অথচ তাদের আত্মা অপ্রিয়। তার কারণ কী? অপ্রিয় ব্যক্তি অপর অপ্রিয়জনের প্রতি যেরূপ আচরণ করে, তারা স্বয়ং নিজেদের প্রতি সেরূপ আচরণ করে; তাই তাদের আত্মা অপ্রিয়। কোনো কোনো লোক কায়ে সুচরিত আচরণ করে, বাক্যে সুচরিত আচরণ করে, মনে সুচরিত আচরণ করে; সেসব লোকের আত্মা প্রিয়। কিন্তু তারা এরূপ বলে, ‘আমাদের আত্মা অপ্রিয়’; অথচ তাদের আত্মা প্রিয়। তার কারণ কী? প্রিয় ব্যক্তি অপর প্রিয়জনের প্রতি যেরূপ আচরণ করে, তারা স্বয় নিজেদের প্রতি সেরূপই আচরণ করে; তাই তাদের আত্মা প্রিয়।’</p>
<p>‘মহারাজ, তা ঠিক! মহারাজ, তা ঠিক! মহারাজ, কোনো কোনো লোক কায়ে দুশ্চরিত আচরণ করে, বাক্যে দুশ্চরিত আচরণ করে, মনে দুশ্চরিত আচরণ করে; সেসব লোকের আত্মা অপ্রিয়। কিন্তু তারা এরূপ বলে থাকে, ‘আমাদের আত্মা প্রিয়’, অথচ তাদের আত্মা অপ্রিয়। তার কারণ কী? অপ্রিয় ব্যক্তি অপর অপ্রিয়জনের প্রতি যেরূপ আচরণ করে, তারা স্বয়ং নিজেদের প্রতি সেরূপই আচরণ করে; তাই তাদের আত্মা অপ্রিয়। মহারাজ, কোনো কোনো লোক কায়ে সুচরিত আচরণ করে, বাক্যে সুচরিত আচরণ করে, মনে সুচরিত আচরণ করে; সেসব লোকের আত্মা প্রিয়। কিন্তু তারা এরূপ বলে, ‘আমাদের আত্মা অপ্রিয়’; অথচ তাদের আত্মা প্রিয়। তার কারণ কী? মহারাজ, প্রিয় ব্যক্তি অপর প্রিয়জনের প্রতি যেরূপ আচরণ করে, তারা স্বয়ং নিজেদের প্রতি সেরূপই আচরণ করে; তাই তাদের আত্মা প্রিয়।’ ভগবান এরূপ বললেন…।</p>
<p>‘নিজেকে প্রিয় মনে করলে পাপকাজে লিপ্ত হবে না। দুষ্কার্যকারীর কখনো সুখ লাভ হয় না। মৃত্যুশয্যায় শায়িত ব্যক্তির মনুষ্যভব পরিত্যক্ত হলে কি-ই বা তার নিজের হয়, এবং কী নিয়ে মৃত্যুবরণ করবে? অনুগমনকারী ছায়ার ন্যায় তার কী অনুগামী হয়?’</p>
<p>‘মরণশীল ব্যক্তির কৃত পাপ ও পুণ্য উভয়ই তার নিজের হয়। তা নিয়েই সে মৃত্যুবরণ করে। এই পাপ এবং পুণ্যই অনুগমনকারী ছায়ার ন্যায় তার অনুগামী হয়।’</p>
<p>‘তাই পরলোকের জন্য নানাবিধ পুণ্য সঞ্চয় করা উচিত, কারণ পরলোকে প্রাণিগণের পুণ্যগুলো প্রতিষ্ঠিত হয়।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
