<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn3.1' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>কোশল-সংযুক্ত</li>
<li class='vagga'>প্রথম বর্গ</li>
</ul>
<h1 class='sutta'>৩.১. দহর সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান শ্রাবস্তীর জেতবনে অনাথপিণ্ডিকের দানকৃত বিহারে অবস্থান করছেন। তখন কোশলরাজ প্রসেনজিৎ ভগবানের নিকট উপস্থিত হয়ে ভগবানের সাথে প্রীতিসম্ভাষণ করলেন। প্রীতিপূর্ণ সম্ভাষণ ও ভদ্রতাসূচক আলাপা-আলোচনার পর একপাশে উপবেশন করলেন। একপাশে উপবিষ্ট কোশলরাজ প্রসেনজিৎ ভগবানকে বললেন, ‘প্রভু গৌতম, আপনি অনুত্তর সম্যকসম্বোধি লাভ করেছেন বলে স্বীকার করেন কি?’ “‘মহারাজ, যদি কেউ কাউকে সম্যকরূপে বলতে চায় যে, ‘অনুত্তর সম্যকসম্বোধি লাভ করেছেন’, তাহলে সে আমাকেই বলতে পারে। মহারাজ, আমিই অনুত্তর সম্যকসম্বোধি লাভ করেছি।’</p>
<p>“প্রভু গৌতম, যেসব শ্রমণ-ব্রাহ্মণ সংঘনেতা, গণনেতা, গণাচার্য, প্রসিদ্ধ, যশস্বী, তীর্থঙ্কর (ধর্মপ্রবর্তক) এবং বহুজনের সম্মানিত; যেমন : পূরাণ কাশ্যপ, মক্ষলি গোসাল, নির্গন্থ নাথপুত্র, সঞ্জয় বেলাস্থিপুত্র, পকুধ কচ্চায়ন, অজিত কেশকম্বল; তারাও ‘অনুত্তর সম্যকসম্বোধি লাভ করেছেন, এরূপ স্বীকার করেন কি না?’ আমার এরূপ প্রশ্নে অনুত্তর সম্যকসম্বোধি লাভ করেছেন বলে দাবি করেন না। প্রভু গৌতম, আপনি তো বয়সে নবীন এবং নবপ্রব্রজিত?’</p>
<p>‘মহারাজ, চার জনকে ছোটো ভেবে অবজ্ঞা ও অবহেলা করা অনুচিত। কোন চারজন? মহারাজ, ক্ষত্রিয় বা রাজকুমারকে ছোটো ভেবে অবজ্ঞা ও অবহেলা করা অনুচিত। সর্পকে ছোটো বলে অবজ্ঞা ও অবহেলা করা অনুচিত। অগ্নিকে ছোটো ভেবে অবজ্ঞা ও অবহেলা করা অনুচিত। কোনো ভিক্ষুকে ছোটো বা নবীন বলে অবজ্ঞা ও অবহেলা করা অনুচিত। মহারাজ, এই চার জনকে ছোটো ভেবে অবজ্ঞা ও অবহেলা করা অনুচিত।</p>
<p>ভগবান এরূপ বললেন। এভাবে বলার পর সুগত শাস্তা আবার এরূপ বললেন :</p>
<p>‘জাতিসম্পন্ন, অভিজাত, যশস্বী ক্ষত্রিয় বা রাজকুমারকে বয়সে নবীন বলে অবজ্ঞা করা উচিত নয়। লোকে তাকে অবহেলা করে না। কারণ, সেই ক্ষত্রিয় (রাজকুমার) রাজত্ব লাভ করে অবহেলাকারীকে ক্রোধবশে কঠোর রাজদণ্ড দিতে পারে। তাই নিজের জীবন রক্ষার জন্য তাকে এড়িয়ে চলতে হবে।’</p>
<p>‘গ্রামে বা অরণ্যে যেখানে সর্প দেখবে তাকে ছোটো বলে অবহেলা বা উপেক্ষা করবে না। লোকে তাকে উপেক্ষা (তথা উত্যক্ত) করে না। সর্প উচু-নিচু হয়ে নানাভাবে বিচরণ করে থাকে। সেই সর্প যেকোনো সময় (উত্যক্তকারী) মূর্খ নরনারীকে দংশন করতে পারে। তাই নিজের জীবন রক্ষার জন্য সর্পকে এড়িয়ে চলতে হবে।’</p>
<p>‘সর্বভুক, প্রজ্বলিত, কালো শিখা উত্তোলনকারী অগ্নিকে ক্ষুদ্র বলে উপেক্ষা করবে না। লোকে অগ্নিকে অবহেলা করে না। কারণ, সেই ক্ষুদ্র অগ্নি উপাদান লাভ করে মহারূপ ধারণপূর্বক (অবহেলাকারী) মূর্খ নর-নারীকে দগ্ধ করতে পারে। তাই নিজের জীবন রক্ষার্থে ক্ষুদ্রাগ্নিকে এড়িয়ে চলবে।’</p>
<p>‘কালো শিখা উত্তোলনকারী অগ্নি যখন বন দগ্ধ করে, দিবা-রাত্রি শেষে দগ্ধ বনে আবার তৃণ-গুল্ম-বৃক্ষ-লতাদিও শাখা-পল্লব জন্মে। সেরূপ শীলসম্পন্ন ভিক্ষু স্বীয় শীলতেজে দগ্ধ হয়। তার কোনো পুত্র, পশুসম্পদ থাকে না, এবং উত্তরাধিকারীরাও ধনলাভ হতে বঞ্চিত হয়। তারা বংশহীন উত্তরাধিকারশূন্য হয়ে ছিন্নমস্তক তালবৃক্ষ সদৃশ হয়। তাই পণ্ডিত ব্যক্তি নিজের মঙ্গলের জন্য সর্প, অগ্নি, যশস্বী ক্ষত্রিয় ও শীলবান ভিক্ষুকে সম্যকরূপে ভালো আচরণ করে।’</p>
<p>এরূপ বলা হলে কোশলরাজ প্রসেনজিৎ ভগবানকে বললেন, ‘ভন্তে, অতি সুন্দর! অতি চমৎকার! ভন্তে, যেমন কেউ অধোমুখী পাত্রকে ঊর্ধ্বমুখী করে, আচ্ছাদিতকে উন্মুক্ত করে, পথভ্রষ্টকে পথ দেখিয়ে দেয়, অথবা চক্ষুষ্মানেরা যাতে রূপগুলো দেখে, সেজন্য অন্ধকারে তৈলপ্রদীপ প্রজ্বলন করে; ঠিক এভাবেই ভগবানও নানা পর্যায়ে ধর্মদেশনা করলেন। ভন্তে, আমি ভগবানের শরণাপন্ন হচ্ছি, ধর্ম এবং ভিক্ষুসংঘেরও শরণাপন্ন হচ্ছি। ভন্তে ভগবান, আজ থেকে আমাকে আমরণ আপনার শরণাপন্ন উপাসক হিসেবে গ্রহণ করুন।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
