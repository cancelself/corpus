<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn3.20' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>কোশল-সংযুক্ত</li>
<li class='vagga'>দ্বিতীয় বর্গ</li>
</ul>
<h1 class='sutta'>৩.২০. দ্বিতীয় অপুত্রক সূত্র</h1>
</header>
<p>তখন কোশলরাজ প্রসেনজিৎ দিন-দুপুরে ভগবানের কাছে উপস্থিত হলেন। উপস্থিত হয়ে ভগবানকে অভিবাদনপূর্বক একান্তে উপবেশন করলেন। একান্তে উপবিষ্ট রাজাকে ভগবান জিজ্ঞেস করলেন, ‘মহারাজ, এই দিন-দুপুরে কোথা হতে আগমন করছেন?’</p>
<p>‘ভন্তে, শ্রাবস্তীতে এক গৃহপতি শ্রেষ্ঠী কালগত হয়েছেন। তিনি ছিলেন অপুত্রক। আমি তার সম্পত্তি নিয়ে রাজন্তঃপুরে আগমন করছি। ভন্তে, শ্রেষ্ঠীর শত লক্ষ (মূল্যের) স্বর্ণ ছিল, আর রৌপ্যের কথাই বা কী! ভন্তে, গৃহপতি শ্রেষ্ঠীর এরূপ (সম্পত্তি থাকা সত্ত্বেও) তিনি খুদ ভাতের কাঞ্জি আহার করতেন; পোশাক ব্যবহার করতেন তিন টুকরোর শণবস্ত্র; এবং জরাজীর্ণ রথে পত্রনির্মিত ছাতা ধারণ করে চলাফেরা করতেন করতেন।’</p>
<p>‘মহারাজ, তা ঠিক! তা ঠিক! মহারাজ, সেই গৃহপতি শ্রেষ্ঠী অতীতকালে তগ্‌গরশিখি নামক পচ্চেক বুদ্ধকে পিণ্ডদানের আয়োজন করেছিল। সে (কর্মচারীদের) ‘শ্রমণকে পিণ্ড দাও’ বলে আসন হতে উঠে প্রস্থান করেছিল; এবং দান দেয়ার পর এরূপ অনুতাপ করেছিল, ‘এটাই উত্তম হতো, যদি এই পিণ্ডপাত দাস বা কর্মচারীরা পরিভোগ করতো।’ আর সে সম্পত্তির লোভে ভ্রাতার একমাত্র পুত্রকে হত্যা করেছিল।</p>
<p>মহারাজ, সেই গৃহপতি শ্রেষ্ঠী তগ্‌গরশিখি পচ্চেক বুদ্ধকে পিণ্ডদান ব্যবস্থা করার পুণ্যকর্মের ফলে সাতবার সুগতি স্বর্গলোকে উৎপন্ন হয়েছিল। সেই পুণ্যকর্মের বিপাকাবসানে এই শ্রাবস্তীতেই সাতবার শ্রেষ্ঠী হয়ে জন্ম নিয়েছিল। মহারাজ, গৃহপতি শ্রেষ্ঠী যে দান দেয়ার পরে অনুতপ্ত হয়েছিল, ‘এটাই উত্তম হতো, যদি এই পিণ্ডপাত দাস বা কর্মচারীরা পরিভোগ করতো’, সেই কর্মের ফলে উৎকৃষ্ট অন্ন ভোজনে তার চিত্ত নমিত হয়নি, উত্তম পোশাক ব্যবহারে চিত্ত নমনীয় হয়নি, উন্নত যান ব্যবহারে চিত্ত নমিত হয়নি, উৎকৃষ্ট পঞ্চকামগুণ উপভোগে চিত্ত নমনীয় হয়নি। মহারাজ, গৃহপতি শ্রেষ্ঠী যে সম্পত্তির লোভে ভ্রাতার একমাত্র পুত্রকে হত্যা করেছিল, সেই কর্মের ফলে বহু বছর, বহু শত বছর, বহু হাজার বছর, বহু লক্ষ বছর নরক যন্ত্রণা ভোগ করেছিল। সেই পাপকর্মের বিপাক শেষে এই সপ্তমবার তার অপুত্রক সম্পত্তি রাজভাণ্ডারে প্রবেশ করল। মহারাজ, সেই গৃহপতি শ্রেষ্ঠীর অতীতকালের পুণ্য পরিক্ষয় হয়েছে, নতুন পুণ্যও সঞ্চিত হয়নি। আজ গৃহপতি শ্রেষ্ঠী মহারৌরব নরকে পক্ব হচ্ছে।’ ‘ভন্তে, তাহলে গৃহপতি শ্রেষ্ঠী মহারৌরব নরকে উৎপন্ন হয়েছেন।’ ‘হ্যাঁ মহারাজ, গৃহপতি শ্রেষ্ঠী মহারৌরব নরকে উৎপন্ন হয়েছে।’ ভগবান এরূপ বললেন…।</p>
<p>‘ধন, ধান্য, স্বর্ণ, রৌপ্য, সম্পত্তি, দাস, কর্মচারী, দূত, অনুজীবী যা কিছু আছে, সব কিছুই ফেলে যেতে হবে, এ সমস্ত বিষয় নিক্ষেপধর্মী বটে। লোকে কায়ে, বাক্যে ও মনে যে কর্ম সম্পাদন করে, সে কর্মই তার নিজের হয় এবং সে কর্ম নিয়ে গমন করে। অনুগমনকারী ছায়ার ন্যায় সেই কর্ম তাকে অনুসরণ করে। তাই পরকালের জন্য নানাবিধ পুণ্য সঞ্চয় করা উচিত। কারণ, পরলোকে প্রাণিগণের পুণ্যগুলো প্রতিষ্ঠা হয়।’</p>
<p class='end'>দ্বিতীয় বর্গ সমাপ্ত।</p>
<p class='uddana-intro'>স্মারক-গাথা :</p>
<p class='uddana'>সপ্ত জটিল, পঞ্চরাজা, আর দ্রোণপাকে,<br>
সংগ্রামদ্বয়, মল্লিকাসহ অপ্রমাদদ্বয়ে;<br>
অপুত্রকদ্বয়ে ব্যক্ত, বর্গ বলে এসবে।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
