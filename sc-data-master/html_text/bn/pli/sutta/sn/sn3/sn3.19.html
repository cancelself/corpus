<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn3.19' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>কোশল-সংযুক্ত</li>
<li class='vagga'>দ্বিতীয় বর্গ</li>
</ul>
<h1 class='sutta'>৩.১৯. প্রথম অপুত্রক সূত্র</h1>
</header>
<p>শ্রাবস্তী নিদান। তখন কোশলরাজ প্রসেনজিৎ দিন-দুপুরে ভগবানের কাছে উপস্থিত হলেন। উপস্থিত হয়ে ভগবানকে অভিবাদনপূর্বক একান্তে উপবেশন করলেন। একান্তে উপবিষ্ট কোশলরাজ প্রসেনজিৎকে ভগবান জিজ্ঞেস করলেন, ‘মহারাজ, আপনি এই দিন-দুপুরে কোথা হতে আগমন করছেন?’</p>
<p>‘ভন্তে, শ্রাবস্তীতে এক গৃহপতি শ্রেষ্ঠী কালগত হয়েছেন। তিনি ছিলেন অপুত্রক। আমি তার সম্পত্তি নিয়ে রাজন্তঃপুরে আগমন করছি। ভন্তে, শ্রেষ্ঠীর আশি লাখ (মূল্যের) স্বর্ণ ছিল, আর রৌপ্যের কথাই বা কী! ভন্তে, গৃহপতি শ্রেষ্ঠীর এরূপ (সম্পত্তি থাকা সত্ত্বেও) তিনি খুদ ভাতের কাঞ্জি আহার করতেন; পোশাক ব্যবহার করতেন তিন টুকরোর শণবস্ত্র; এবং জরাজীর্ণ রথে পত্রনির্মিত ছাতা ধারণ করে চলাফেরা করতেন।’</p>
<p>‘মহারাজ, তা ঠিক! তা ঠিক! মহারাজ, অসৎপুরুষ প্রচুর ভোগসম্পত্তি লাভ করেও নিজেকে সুখী করে না, পরিতৃপ্ত করে না; মাতাপিতাকে সুখী করে না, পরিতৃপ্ত করে না; স্ত্রী-পুত্রকে সুখী করে না, পরিতৃপ্ত করে না; দাস-কর্মচারীকে সুখী করে না, পরিতৃপ্ত করে না; বন্ধুবান্ধবকে সুখী করে না, পরিতৃপ্ত করে না; এবং শ্রমণ-ব্রাহ্মণের স্বর্গের সুখবিপাকপ্রদায়ী, স্বর্গ-সংবর্তনিক হিতকর দানের ব্যবস্থা করে না। তার সেই যথাযথ অব্যবহৃত ভোগসম্পত্তি রাজাগণ হরণ করেন, চোরগণ চুরি করেন, অগ্নি দগ্ধ করে, জল ভাসিয়ে নিয়ে যায়, অপ্রিয় উত্তরাধিকারী পুত্রেরা নিয়ে যায়। মহারাজ, অব্যবহৃত সেসব ভোগসম্পত্তি এরূপেই ক্ষয় হয়, পরিভোগ হয় না।</p>
<p>মহারাজ, যেমন অমনুষ্য অধিকৃত স্থানেপুষ্করিণীর জল স্বচ্ছ, শীতল, মনোরম, নির্মল হয় এবং তীরও সুন্দর ও রমণীয় হয়। সেই পুষ্করিণীর জল লোকে নেয় না, পান করে না, স্নান করে না, যথেচ্ছা ব্যবহার করে না। এরূপে সেই জল যথাযথ ব্যবহার না হয়ে বিনষ্ট হয়, পরিভোগ হয় না। মহারাজ, ঠিক এভাবেই অসৎপুরুষ প্রচুর ভোগসম্পত্তি লাভ করেও নিজেকে সুখী করে না, পরিতৃপ্ত করে না; মাতাপিতাকে সুখী করে না, পরিতৃপ্ত করে না; স্ত্রী-পুত্রকে সুখী করে না, পরিতৃপ্ত করে না; দাস-কর্মচারীকে সুখী করে না, পরিতৃপ্ত করে না; বন্ধুবান্ধবকে সুখী করে না, পরিতৃপ্ত করে না; এবং শ্রমণ-ব্রাহ্মণের স্বর্গের সুখবিপাকপ্রদায়ী, স্বর্গ-সংবর্তনিক হিতকর দানের ব্যবস্থা করে না। তার সেই যথাযথ অব্যবহৃত ভোগসম্পত্তি রাজাগণ হরণ করেন, চোরগণ চুরি করে, অগ্নি দগ্ধ করে, জল ভাসিয়ে নিয়ে যায়, অপ্রিয় উত্তরাধিকারী পুত্রেরা নিয়ে যায়। মহারাজ, অব্যবহৃত সেসব ভোগসম্পত্তি এরূপেই ক্ষয় হয়, পরিভোগ হয় না।</p>
<p>মহারাজ, সৎপুরুষ বিপুল ভোগসম্পত্তি লাভ করে নিজেকে সুখী করে, পরিতৃপ্ত করে; মাতাপিতাকে সুখী করে, পরিতৃপ্ত করে; স্ত্রী-পুত্রকে সুখী করে, পরিতৃপ্ত করে; দাস-কর্মচারীকে সুখী করে, পরিতৃপ্ত করে; বন্ধুবান্ধবকে সুখী করে, পরিতৃপ্ত করে; এবং শ্রমণ-ব্রাহ্মণের স্বর্গের সুখবিপাকপ্রদায়ী, স্বর্গ-সংবর্তনকারী হিতকর দানের সুব্যবস্থা করে। তার সেই ঠিকভাবে ব্যবহৃত ভোগসম্পত্তি রাজাগণ হরণ করেন না, চোরগণ চুরি করে না, অগ্নি দগ্ধ হয় না, জল ভাসিয়ে নেয় না, অপ্রিয় উত্তরাধিকারী পুত্রেরা নিয়ে যায় না। মহারাজ, যথাযথ ব্যবহৃত সেই ভোগসম্পত্তি এরূপে পরিভোগ হয়, পরিক্ষয় হয় না।</p>
<p>মহারাজ, যেমন গ্রামে বা নগরের অনতিদূরে অবস্থিতপুষ্করিণীর জল স্বচ্ছ, শীতল, মনোরম, নির্মল হয় এবং তীরও সুন্দর ও রমণীয় হয়। সেই পুষ্করিণীর জল লোকে নিয়ে যায়, পান করে, স্নান করে, যথেচ্ছা ব্যবহার করে। এরূপে সেই জল যথাযথ ব্যবহারের মাধ্যমে পরিভোগ হয়, পরিক্ষয় হয় না। মহারাজ, ঠিক এভাবেই সৎপুরুষ বিপুল ভোগসম্পত্তি লাভ করে নিজেকে সুখী করে, পরিতৃপ্ত করে; মাতাপিতাকে সুখী করে, পরিতৃপ্ত করে; স্ত্রী-পুত্রকে সুখী করে, পরিতৃপ্ত করে; দাস-কর্মচারীকে সুখী করে, পরিতৃপ্ত করে; বন্ধুবান্ধবকে সুখী করে, পরিতৃপ্ত করে; এবং শ্রমণ-ব্রাহ্মণের স্বর্গের সুখবিপাকপ্রদায়ী, স্বর্গ-সংবর্তনকারী হিতকর দানের সুব্যবস্থা করে। তার সেই ঠিকভাবে ব্যবহৃত ভোগসম্পত্তি রাজাগণ হরণ করেন না, চোরগণ চুরি করে না, অগ্নি দগ্ধ হয় না, জল ভাসিয়ে নেয় না, অপ্রিয় উত্তরাধিকারী পুত্রেরা নিয়ে যায় না। মহারাজ, যথাযথ ব্যবহৃত সেই ভোগসম্পত্তি এরূপে পরিভোগ হয়, পরিক্ষয় হয় না।’</p>
<p>‘অমনুষ্য অধিকৃত স্থানের সুশীতল জল যেমন পানের অযোগ্য হয়ে শুকিয়ে যায়; তেমনি কাপুরুষ ধন লাভ করে নিজেও ভোগ করে না, অপরকেও দান করে না।</p>
<p>ধীর, বিচক্ষণ লোক ভোগসম্পত্তি লাভ করে নিজেও ভোগ করেন, (দানাদি)কর্তব্যকর্মও সম্পাদন করেন। সেই সর্বোত্তম ব্যক্তি জ্ঞাতিগণকে ভরণ-পোষণ করে আনন্দিত মনে স্বর্গে উৎপন্ন হন।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
