<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn3.21' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>কোশল-সংযুক্ত</li>
<li class='vagga'>তৃতীয় বর্গ</li>
</ul>
<h1 class='sutta'>৩.২১. পুদ্গল সূত্র</h1>
</header>
<p>শ্রাবস্তী নিদান। তখন কোশলরাজ প্রসেনজিৎ ভগবানের কাছে উপস্থিত হলেন। উপস্থিত হয়ে ভগবানকে অভিবাদনপূর্বক একান্তে উপবেশন করলেন। একান্তে উপবিষ্ট কোশলরাজ প্রসেনজিৎকে ভগবান বললেন, ‘মহারাজ, পৃথিবীতে এই চার প্রকার পুদ্গল বিদ্যমান। কোন চার প্রকার? তমো-তমপরায়ণ, তমো-জ্যোতিপরায়ণ, জ্যোতি-তমপরায়ণ ও জ্যোতি-জ্যোতিপরায়ণ।</p>
<p>মহারাজ, কীভাবে পুদ্গল বা ব্যক্তি তমো-তমপরায়ণ হয়? মহারাজ, এ জগতে কোনো কোনো পুদ্গল নীচকুলে জন্মগ্রহণ করে; যেমন : চণ্ডালকুলে, বেণকুলে (বাঁশের কারিগর বংশে), ব্যাধকুলে, রথকারকুলে, পুক্কুসকুলে (যারা অবর্জনাদি পরিষ্কার করে জীবিকা নির্বাহ করে) অথবা দরিদ্রকুলে, অল্পান্নভোজী, কষ্টজীবী হয়ে জন্ম নেয়, যেখানে অতিশয় কষ্টে অন্ন-বস্ত্র লাভ হয়। সে কুৎসিত, কদাকার, কুঁজো, নানা রোগে আক্রান্ত, অন্ধ, খোঁড়া, খঞ্জ ও পক্ষাঘাতগ্রস্ত হয়; এবং অন্ন, পানীয়, বস্ত্র, যান, মালা-গন্ধ-বিলেপন, শয্যাসন এমনকি প্রদীপ প্রজ্বলনের উপকরণাদিও লাভ করে না। তবুও সে কায়-মনো-বাক্যে দুঃশ্চরিত আচরণ করে। কায়-মনো-বাক্যে দুঃশ্চরিত আচরণের ফলে মৃত্যুর পর অপায় দুর্গতি দুঃখময় নরকে উৎপন্ন হয়।</p>
<p>মহারাজ, যেমন কোনো পুরুষ অন্ধকার হতে অন্ধকারে গমন করে, আঁধার হতে আঁধারে গমন করে, লোহিতমল হতে লোহিতমলে যায়। এই ব্যক্তিকেও আমি সেরূপ বলি। মহারাজ, পুদ্গল এভাবেই তমো-তমপরায়ণ হয়।</p>
<p>মহারাজ, পুদ্গল কীভাবে তমো-জ্যোতিপরায়ণ হয়? এ জগতে কোনো কোনো পুদ্গল নীচকুলে জন্মগ্রহণ করে; যেমন : চণ্ডালকুলে, বেণকুলে (বাঁশের কারিগর বংশে), ব্যাধকুলে, রথকারকুলে, পুক্কুসকুলে (যারা অবর্জনাদি পরিষ্কার করে জীবিকা নির্বাহ করে) অথবা দরিদ্রকুলে, অল্পান্নভোজী, কষ্টজীবী হয়ে জন্ম নেয়, যেখানে অতিশয় কষ্টে অন্ন-বস্ত্র লাভ হয়। সে কুৎসিত, কদাকার, কুঁজো, নানা রোগে আক্রান্ত, অন্ধ, খোঁড়া, খঞ্জ ও পক্ষাঘাতগ্রস্ত হয়; এবং অন্ন, পানীয়, বস্ত্র, যান, মালা-গন্ধ-বিলেপন, শয্যাসন এমনকি প্রদীপ প্রজ্বলনের উপকরণাদিও লাভ করে না। কিন্তু সে কায়-মনো-বাক্যে সুচরিত আচরণ (পুণ্যকর্ম সম্পাদন) করে। কায়-মনো-বাক্যে সুচরিত আচরণের ফলে মৃত্যুর পর সুগতি স্বর্গলোকে উৎপন্ন হয়।</p>
<p>মহারাজ, যেমন কোনো পুরুষ মাটি হতে পালঙ্কে আরোহণ করে, পালঙ্ক হতে অশ্বপৃষ্ঠে আরোহণ করে, অশ্বপৃষ্ঠ হতে হস্তিস্কন্ধে আরোহণ করে, হস্তিস্কন্ধ হতে প্রাসাদে আরোহণ করে। এই ব্যক্তিকেও আমি সেরূপ বলি। মহারাজ, পুদ্গল এভাবেই তমো-জ্যোতিপরায়ণ হয়।</p>
<p>মহারাজ, পুদ্গল কীভাবে জ্যোতি-তমপরায়ণ হয়? এ জগতে কোনো কোনো পুদ্গল উচ্চকুলে জন্মগ্রহণ করে; যেমন : ক্ষত্রিয় মহা ঐশ্বর্যশালীকুলে, ব্রাহ্মণ মহা ঐশ্বর্যশালীকুলে, অথবা গৃহপতি মহা ঐশ্বর্যশালীকুলে ধনী, মহাধনী, বিপুল ভোগসম্পত্তির অধিকারী, প্রভূত স্বর্ণ-রৌপ্যের মালিক, প্রভূত বিত্তসম্পত্তির অধিকারী ও বহু ধন-ধান্যে ধনী হয়ে জন্ম নেয়। সে অভিরূপী, সুদর্শন, লাবণ্যময়, পরম বর্ণসৌন্দর্যতায় অলংকৃত হয়; এবং অন্ন, পানীয়, বস্ত্র, যান, মালা-গন্ধ-বিলেপন দ্রব্য, শয্যাসন এমনকি প্রদীপ প্রজ্বলনের উপকরণাদিও লাভ করে। কিন্তু সে কায়-মনো-বাক্যে দুঃশ্চরিত আচরণ (পাপকর্ম সম্পাদন) করে। কায়-মনো-বাক্যে দুঃশ্চরিত আচরণের ফলে মৃত্যুর পর অপায় দুর্গতি দুঃখময় নিরয়ে উৎপন্ন হয়।</p>
<p>মহারাজ, যেমন কোনো পুরুষ প্রাসাদ হতে হস্তিস্কন্ধে অবতরণ করে, হস্তিস্কন্ধ হতে অশ্বপৃষ্ঠে নেমে আসে, অশ্বপৃষ্ঠ হতে পালঙ্কে নেমে আসে, পালঙ্ক হতে মাটিতে নামে, অথবা মাটি থেকে অন্ধকারে প্রবেশ করে। এই পুদ্গলকেও আমি সেরূপ বলি। মহারাজ, পুদ্গল এভাবেই জ্যোতি-তমপরায়ণ হয়।</p>
<p>মহারাজ, পুদ্গল কীভাবে জ্যোতি-জ্যোতিপরায়ণ হয়? এ জগতে কোনো কোনো পুদ্গল উচ্চকুলে জন্মগ্রহণ করে; যেমন : ক্ষত্রিয় মহা ঐশ্বর্যশালীকুলে, ব্রাহ্মণ মহা ঐশ্বর্যশালীকুলে, অথবা গৃহপতি মহা ঐশ্বর্যশালীকুলে ধনী, মহাধনী, বিপুল ভোগসম্পত্তির অধিকারী, প্রভূত স্বর্ণ-রৌপ্যের মালিক, প্রভূত বিত্তসম্পত্তির অধিকারী ও বহু ধন-ধান্যে ধনী হয়ে জন্ম নেয়। সে অভিরূপী, সুদর্শন, লাবণ্যময়, পরম বর্ণসৌন্দর্যতায় অলংকৃত হয়; এবং অন্ন, পানীয়, বস্ত্র, যান, মালা-গন্ধ-বিলেপন দ্রব্য, শয্যাসন এমনকি প্রদীপ প্রজ্বলনের উপকরণাদিও লাভ করে। তবুও সে কায়-মনো-বাক্যে সুচরিত আচরণ করে। কায়-মনো-বাক্যে সুচরিত আচরণের ফলে মৃত্যুর পর সুগতি স্বর্গলোকে উৎপন্ন হয়।</p>
<p>মহারাজ, যেমন কোনো পুরুষ পালঙ্ক হতে পালঙ্কে পার হয়, অশ্বপৃষ্ঠ হতে অশ্বপৃষ্ঠে পার হয়, হস্তিস্কন্ধ হতে হস্তিস্কন্ধে পার হয়, প্রাসাদ হতে প্রাসাদে পার হয়। এই পুদ্গলকেও আমি সেরূপ বলি। মহারাজ, পুদ্গল এভাবেই জ্যোতি-জ্যোতিপরায়ণ হয়। মহারাজ, এই চার প্রকার পুদ্গল জগতে বিদ্যমান।’ ভগবান এরূপ বললেন…।</p>
<p>‘মহারাজ, যে দরিদ্র ব্যক্তি শ্রদ্ধাহীন, মাৎসর্যপরায়ণ, দানকুণ্ঠ, কুচিন্তাকারী, মিথ্যাদৃষ্টিক ও অশিষ্ট হয়। শ্রমণ, ব্রাহ্মণ কিংবা অন্যান্য ভিক্ষাজীবীদের আক্রোশ করে, অপবাদ দেয়, নাস্তিক ও রোষকারী হয়, এবং যাচকদের ভোজন দানে বারণ করে। এরূপ ব্যক্তি মৃত্যুকালে তমো-তমপরায়ণ হয়ে ভয়ানক নিরয়ে উৎপন্ন হয়।</p>
<p>মহারাজ, যে দরিদ্র ব্যক্তি শ্রদ্ধাবান, অকৃপন, পুণ্যচিন্তায় ও অকুণ্ঠচিত্তে দান দেয়। শ্রমণ, ব্রাহ্মণ কিংবা অন্যান্য ভিক্ষাজীবীদের উঠে অভিবাদন করে, সমচর্যা (বা শিষ্টাচার) শিক্ষা করে, যাচকদের ভোজন দানে বারণ করে না। এরূপ ব্যক্তি মৃত্যুকালে তমো-জ্যোতিপরায়ণ হয়ে ত্রয়োত্রিংশ দেবলোকে উৎপন্ন হয়।</p>
<p>মহারাজ, যে ধনবান ব্যক্তি শ্রদ্ধাহীন, মাৎসর্যপরায়ণ, দানকুণ্ঠ, কুচিন্তাকারী, মিথ্যাদৃষ্টিক ও অশিষ্ট হয়। শ্রমণ, ব্রাহ্মণ কিংবা অন্যান্য ভিক্ষাজীবীদের আক্রোশ করে, অপবাদ দেয়, নাস্তিক ও রোষকারী হয়, এবং যাচকদের ভোজন দানে বারণ করে। এরূপ ব্যক্তি মৃত্যুকালে জ্যোতি-তমপরায়ণ হয়ে ভয়ানক নিরয়ে উৎপন্ন হয়।</p>
<p>মহারাজ, যে ধনবান ব্যক্তি শ্রদ্ধাবান, অকৃপণ, পুণ্যচিন্তায় ও অকুণ্ঠচিত্তে দান দেয়। শ্রমণ, ব্রাহ্মণ কিংবা অন্যান্য ভিক্ষাজীবীদের উঠে অভিবাদন করে, সমচর্যা (বা শিষ্টাচার) শিক্ষা করে, যাচকদের ভোজন দানে বারণ করে না। এরূপ ব্যক্তি মৃত্যুকালে জ্যোতি-জ্যোতিপরায়ণ হয়ে ত্রয়োত্রিংশ দেবলোকে উৎপন্ন হয়।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
