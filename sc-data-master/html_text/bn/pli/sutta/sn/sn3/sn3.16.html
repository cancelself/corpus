<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn3.16' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>কোশল-সংযুক্ত</li>
<li class='vagga'>দ্বিতীয় বর্গ</li>
</ul>
<h1 class='sutta'>৩.১৬. মল্লিকা সূত্র</h1>
</header>
<p>শ্রাবস্তী নিদান। সে-সময় কোশলরাজ প্রসেনজিৎ ভগবানের কাছে উপস্থিত হলেন। উপস্থিত হয়ে ভগবানকে অভিবাদনপূর্বক একান্তে উপবেশন করলেন। তখন জনৈক ব্যক্তি কোশলরাজ প্রসেনজিতের নিকট উপস্থিত হয়ে রাজার কানে কানে বললেন, ‘দেব, মল্লিকা দেবী কন্যাসন্তান প্রসব করেছেন।’ এই সংবাদ শুনে কোশলরাজ প্রসেনজিৎ অসন্তুষ্ট হলেন।</p>
<p>তখন ভগবান রাজার অসন্তুষ্টিভাব জ্ঞাত হয়ে সে-সময়ে এই গাথাগুলো ভাষণ করলেন :</p>
<p>‘হে মহারাজ, কোনো কোনো মেধাবিনী, শীলবতী, শাশুড়িদেবী (শাশুড়িকে দেবীর ন্যায় পূজাকারিণী) ও পতিব্রতা নারী পুরুষ হতেও শ্রেষ্ঠা হয়, তার গর্ভজাত সন্তান বীরশ্রেষ্ঠ রাজা হয়। তার মতো সৌভাগ্যশালিনীর পুত্র রাজ্যও শাসন করেন।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
