<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn6.15' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>ব্রহ্মা-সংযুক্ত</li>
<li class='vagga'>দ্বিতীয় বর্গ</li>
</ul>
<h1 class='sutta'>৬.১৫. পরিনির্বাণ সূত্র</h1>
</header>
<p>একসময় ভগবান পরিনির্বাণকালে কুশীনগরের উপকণ্ঠে মল্লদের শালবনে যুগ্ম শালবৃক্ষের অন্তরালে অবস্থান করছেন। তখন ভগবান ভিক্ষুগণকে আহ্বান করে বললেন, “হে ভিক্ষুগণ, তোমাদেরকে আহ্বান করে বলছি, ‘সংস্কারগুলো ক্ষয়শীল; তোমরা অপ্রমাদের সাথে (স্বীয় কার্য) সম্পাদন কর ।’ এটাই তথাগতের শেষ বাক্য।”</p>
<p>অতঃপর ভগবান প্রথম ধ্যানে নিবিষ্ট হলেন; প্রথম ধ্যান হতে উঠে দ্বিতীয় ধ্যানে নিবিষ্ট হলেন; দ্বিতীয় ধ্যান হতে উঠে তৃতীয় ধ্যানে নিবিষ্ট হলেন; তৃতীয় ধ্যান হতে উঠে চতুর্থ ধ্যানে নিবিষ্ট হলেন; চতুর্থ ধ্যান হতে উঠে আকাশ-অনন্ত-আয়তন ধ্যানে নিবিষ্ট হলেন; আকাশ-অনন্ত-আয়তন ধ্যান হতে উঠে বিজ্ঞান-অনন্ত-আয়তন ধ্যানে নিবিষ্ট হলেন; বিজ্ঞান-অনন্ত-আয়তন ধ্যান হতে উঠে আকিঞ্চনায়তন ধ্যানে নিবিষ্ট হলেন; আকিঞ্চনায়তন ধ্যান হতে উঠে নৈবসংজ্ঞা-নাসংজ্ঞায়তন ধ্যানে নিবিষ্ট হলেন; নৈবসংজ্ঞা-নাসংজ্ঞাতন ধ্যান হতে উঠে সংজ্ঞাবেদয়িতনিরোধ ধ্যানে নিবিষ্ট হলেন।</p>
<p>এবার সংজ্ঞাবেদয়িতনিরোধ ধ্যান হতে উঠে নৈবসংজ্ঞা-নাসংজ্ঞায়তন ধ্যানে নিবিষ্ট হলেন; নৈবসংজ্ঞা-নাসংজ্ঞায়তন ধ্যান হতে উঠে আকিঞ্চনায়তন ধ্যানে নিবিষ্ট হলেন; আকিঞ্চনায়তন ধ্যান হতে উঠে বিজ্ঞান-অনন্ত-আয়তন ধ্যানে নিবিষ্ট হলেন; বিজ্ঞান-অনন্ত-আয়তন ধ্যান হতে উঠে আকাশ-অনন্ত-আয়তন ধ্যানে নিবিষ্ট হলেন; আকাশ-অনন্ত-আয়তন ধ্যান হতে উঠে চতুর্থ ধ্যানে নিবিষ্ট হলেন; চতুর্থ ধ্যান হতে উঠে তৃতীয় ধ্যানে নিবিষ্ট হলেন; তৃতীয় ধ্যান হতে উঠে দ্বিতীয় ধ্যানে নিবিষ্ট হলেন; দ্বিতীয় ধ্যান হতে উঠে প্রথম ধ্যানে নিবিষ্ট হলেন। প্রথম ধ্যান হতে উঠে দ্বিতীয় ধ্যানে নিবিষ্ট হলেন; দ্বিতীয় ধ্যান হতে উঠে তৃতীয় ধ্যানে নিবিষ্ট হলেন; তৃতীয় ধ্যান হতে উঠে চতুর্থ ধ্যানে নিবিষ্ট হলেন; চতুর্থ ধ্যান হতে উঠার ঠিক পর মুহূর্তেই ভগবান পরিনির্বাপিত হলেন। ভগবান পরিনিবৃত হবার সঙ্গে সঙ্গেই সহম্পতি মহাব্রহ্মা এই গাথা ভাষণ করলেন :</p>
<p>‘যেখানে এমন শাস্তা, জগতে অদ্বিতীয় পুদ্গল, দশবিধ জ্ঞানবলপ্রাপ্ত তথাগত সম্যকসম্বুদ্ধ পরিনির্বাপিত হলেন, সেহেতু জগতে উৎপন্ন সমস্ত প্রাণীই এই দেহ ত্যাগ করবে।’</p>
<p>ভগবান পরিনির্বাণের সঙ্গে সঙ্গেই শত্রু দেবেন্দ্র এই গাথা ভাষণ করলেন :</p>
<p>‘সংস্কার মাত্রই একান্ত অনিত্য; উৎপত্তি এবং ব্যয়শীল। উৎপন্ন হয়ে বিনাশপ্রাপ্ত হয়। সেই সংস্কারগুলোর উপশম অসংস্কৃত নির্বাণই পরম সুখ।’</p>
<p>ভগবানের পরিনির্বাণপ্রাপ্তির সঙ্গে সঙ্গেই আয়ুষ্মান আনন্দ এই গাথা বললেন :</p>
<p>‘(শীলাদি) সর্বাকার উত্তম গুণে সর্বশ্রেষ্ঠ সম্বুদ্ধ পরিনির্বাণের সঙ্গে সঙ্গেই অতি ভয়ানক, লোমহর্ষণজনক মহাভূমিকম্প হলো।’</p>
<p>ভগবানের পরিনির্বাণের সঙ্গে সঙ্গেই আয়ুষ্মান অনুরুদ্ধ এই গাথাগুলো ভাষণ করলেন :</p>
<p>‘ভগবানের এখন আর শ্বাস-প্রশ্বাস বইছে না; স্থির চিত্তের এমনই হয়। তৃষ্ণাবিমুক্ত, চক্ষুষ্মান শাস্তা চিরশান্তির উদ্দেশ্যে পরিনির্বাণপ্রাপ্ত হলেন।’</p>
<p>‘অচঞ্চল চিত্তে বেদনাকে সহ্য করেছেন, প্রদীপ নিভে যাওয়ার ন্যায় (ভগবানের) চিত্ত বিমুক্ত হলো।’</p>
<p class='end'>দ্বিতীয় বর্গ সমাপ্ত।</p>
<p class='uddana-intro'>স্মারক-গাথা :</p>
<p class='uddana'>ব্রহ্মা সনৎ, দেবদত্ত, অন্দকবিন্দ ও অরুণবতী,<br>
পরিনির্বাণে দেশিত হয়েছে, এই পঞ্চক ব্রহ্ম ইতি।</p>
<p class='end'>ব্রহ্মা-সংযুক্ত সমাপ্ত।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
