<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn6.1' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>ব্রহ্মা-সংযুক্ত</li>
<li class='vagga'>প্রথম বর্গ</li>
</ul>
<h1 class='sutta'>৬.১. ব্রহ্মানুনয় সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান সম্বোধি লাভের পর প্রথমাবস্থায় উর্ববিল্বে নৈরঞ্জনা নদীর তীরে অজপালনিগ্রোধ বৃক্ষমূলে অবস্থান করছেন। তখন নির্জনে একাকী অবস্থান করার সময় ভগবানের মনে এরূপ পরিবিতর্ক উৎপন্ন হয় : আমার কর্তৃক অধিকৃত (চার আর্যসত্য) ধর্ম (অত্যন্ত) গম্ভীর, দুর্বোধ্য, দুরানুবোধ্য, উপশমিত (শান্ত), উৎকৃষ্ট, তর্কাতীত, নিপুণ এবং পণ্ডিতগণেরই অনুবোধ্য। মানবগণ (এখন) গৃহীধর্মে আসক্ত, পঞ্চকামগুণে রত এবং কামতৃষ্ণায় প্রমোদিত। তাদের পক্ষে হেতু-প্রত্যয় প্রতীত্যসমুৎপাদ, সর্বসংস্কার উপশম, সকল উপধি পরিত্যাগ, তৃষ্ণাক্ষয়, বিরাগ, নিরোধ ও নির্বাণ বুঝা সুকঠিন হবে। আমি যদি ধর্মদেশনা করি এবং লোকেরা তা বুঝতে অক্ষম হলে, তা আমার জন্য ক্লান্তি ও বিড়ম্বনা হবে। অতঃপর ভগবানের আশ্চর্য, অশ্রুতপূর্ব গাথাগুলো প্রতিভাত হলো :</p>
<p>‘অতিকষ্টে আমার কর্তৃক অধিকৃত (আর্যসত্য)ধর্ম প্রকাশ করার এখন প্রয়োজন নেই। রাগ-দ্বেষপরায়ণ মানবগণের পক্ষে আমার এই ধর্ম সুবোধ্য নয়। অবিদ্যার অন্ধকারের আবদ্ধ (কাম-ভবদৃষ্টি), ত্রিরাগে অনুরক্ত, প্রতিস্রোতগামী (স্রোতের বিপরীত গামী) মানবগণ নিপুণ, গম্ভীর, দুর্বোধ্য ও সূক্ষ্ম ধর্মতত্ত্ব (যথার্থ জ্ঞানচক্ষুতে) দর্শন করতে পারবে না।’</p>
<p>এরূপ চিন্তা করে ভগবানের চিত্ত মলিন হলো ধর্ম প্রচারের অনুৎসাহের দিকে, ধর্ম প্রচারের দিকে নয়।</p>
<p>অতঃপর সহম্পতি ব্রহ্মা ভগবানের মনের অবস্থা (চিন্তা) জ্ঞাত হয়ে এরূপ ভাবলেন, ‘নিঃসন্দেহে জগৎ নষ্ট হচ্ছে, জগৎ বিনষ্ট হচ্ছে। যেহেতু ভগবান অর্হৎ সম্যকসম্বুদ্ধের চিত্ত নমিত হচ্ছে ধর্ম প্রচারের অনুৎসাহের দিকে, ধর্ম প্রচারের দিকে নয়।’</p>
<p>তখন সহম্পতি ব্রহ্মা বলবান পুরুষ যেভাবে সঙ্কুচিত বাহুকে প্রসারিত করে অথবা প্রসারিত বাহুকে সঙ্কুচিত করে, ঠিক তেমনি ক্ষিপ্রভাবে সহম্পতি ব্রহ্মা ব্রহ্মলোক হতে অন্তর্হিত হয়ে ভগবানের সম্মুখে আবির্ভূত হলেন। অতঃপর সহম্পতি ব্রহ্মা উত্তরীয় বস্ত্র একাংশ করে দক্ষিণ জানু বা বামহাটু ভূমিতে স্থাপন করে ভগবানকে অঞ্জলিবদ্ধ প্রণাম করে এরূপ বললেন, ‘হে ভগবান, (দেবমানবের মঙ্গলার্থে) ধর্মদেশনা প্রদান করুন, হে সুগত, ধর্মদেশনা প্রকাশ করুন। এমন সত্ত্বগণ আছেন যাদের জ্ঞানচক্ষু অবিদ্যা অন্ধকারে সামান্য আচ্ছন্ন। তারা সদ্ধর্ম শোনার অভাবে পরিহানির দিকে যাচ্ছেন। তারাই আপনার ধর্ম বুঝতে সক্ষম হবেন।’ সহম্পতি ব্রহ্মা এরূপ বলার পর আবার বললেন :</p>
<p>‘পূর্বে মগধরাজ্যে সমল (লোভ-দ্বেষ ও মোহযুক্ত) ছয়জন ধর্মপ্রচারকের চিন্তিত অশুদ্ধ ধর্ম প্রচার লাভ করেছে। (এখন) এই অমৃতের দ্বার উন্মুক্ত করুন। বিমল বুদ্ধের উপলব্ধ ধর্ম সকলে শ্রবণ করুক।’</p>
<p>‘শিলাময় পর্বত শিখরে স্থিত ব্যক্তি যেমন চারিদিকে (সমস্ত) জনতাকে প্রদর্শন করে, তেমনি সামন্তচক্ষু সুমেধ ধর্মময় প্রাসাদে আরোহণ করে শোকাভিভূত, জন্ম-জরায় অভিভূত মানবগণকে অবলোকন করেন।’</p>
<p>‘হে বীর, উঠুন, সংগ্রাম বিজয়ী হোন। হে অঋণী , মুক্তির পথপ্রদর্শক হয়ে জগতে বিচরণ করুন। হে ভগবান, আপনি (সকল প্রাণীর মঙ্গলার্থে) ধর্মোপদেশ প্রদান করুন, তারা ধর্মজ্ঞাত হবেন।’</p>
<p>অতঃপর ভগবান ব্রহ্মার প্রার্থনা জ্ঞাত হয়ে প্রাণীগণের প্রতি অনুকম্পাকারী হয়ে বুদ্ধচক্ষু দ্বারা জগৎকে অবলোকন করলেন। ভগবান বুদ্ধচক্ষু দ্বারা জগৎকে অবলোকন করতে করতে দেখলেন যে, (বিভিন্ন স্তরের) সত্ত্বগণের মধ্যে কারোর প্রজ্ঞাচক্ষু সামান্য রাগাদি ময়লায় আচ্ছন্ন, কারোর অধিকতর রাগাদি ময়লায় আচ্ছন্ন; কেউ তীৰ্নেন্দ্রিয়সম্পন্ন , কেউ মৃদু-ইন্দ্র��য়সম্পন্ন; কেউ শ্রদ্ধাসম্পন্ন, কেউ শ্রদ্ধাহীন; কেউ সুপ্রাজ্ঞ, কেউ দুষ্প্রাজ্ঞ এবং কেউ কেউ পরলোক ও পাপে ভয়দর্শী হয়ে অবস্থান করে আবার কেউ কেউ পরলোকেও পাপে ভয়দর্শী হয়ে অবস্থান করে না। সরোবরে যেমন জলজাত, জলে বর্ধিত, জলে অনুগত শ্বেতপদ্ম, রক্তপদ্ম ও নীলপদ্মগুলোর মধ্যে কোনো কোনোটি জলের নিচে বর্ধিত হতে থাকে; কোনো কোনোটি জলের সমান থাকে; আবার কোনো কোনোটি জলের ওপরে অলিপ্ত থাকে; ঠিক তেমনি ভগবানও বুদ্ধচক্ষু দ্বারা জগৎকে অবলোকন করতে করতে দেখলেন যে, (বিভিন্ন স্তরের) সত্ত্বগণের মধ্যে কারোর প্রজ্ঞাচক্ষু সামান্য রাগাদি ময়লায় আচ্ছন্ন, কারোর অধিকতর রাগাদি ময়লায় আচ্ছন্ন; কেউ তীৰ্নেন্দ্রিয়সম্পন্ন, কেউ মৃদুন্দ্রিয়সম্পন্ন; কেউ শ্রদ্ধাসম্পন্ন, কেউ শ্রদ্ধাহীন; কেউ সুপ্রাজ্ঞ, কেউ দুষ্প্রাজ্ঞ এবং কেউ কেউ পরলোক ও পাপে ভয়দর্শী হয়ে অবস্থান করে, আবার কেউ কেউ পরলোকে ও পাপে ভয়দর্শী হয়ে অবস্থান করে না। ভগবান এরূপ প্রদর্শন করে তিনি সহম্পতি ব্রহ্মাকে গাথায় প্রত্যুত্তর দিলেন :</p>
<p>‘যারা ধর্ম শ্রবণকারী, তারা শ্রদ্ধা উন্মুক্ত করুক (শ্রদ্ধার সহিত ধর্মশ্রবণ করুক)। তাদের জন্য অমৃতের দ্বার উন্মুক্ত। হে ব্রহ্মা, বিরক্তসংজ্ঞী হয়ে অধিগত উত্তম বা শ্রেষ্ঠ ধর্ম মানুষের মাঝে আমি এখনো প্রকাশ করিনি।’</p>
<p>অতঃপর সহম্পতি ব্রহ্মা ‘ভগবান ধর্মদেশনায় সম্মতি প্রকাশ করেছেন’ জেনে ভগবানকে অভিবাদন ও প্রদক্ষিণপূর্বক তথায় অন্তর্হিত হলেন।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
