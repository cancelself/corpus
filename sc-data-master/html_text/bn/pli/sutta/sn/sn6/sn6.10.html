<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn6.10' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>ব্রহ্মা-সংযুক্ত</li>
<li class='vagga'>প্রথম বর্গ</li>
</ul>
<h1 class='sutta'>৬.১০. কোকালিক সূত্র</h1>
</header>
<p>শ্রাবস্তী নিদান। একসময় কোকালিক ভিক্ষু ভগবানের নিকট উপস্থিত হয়ে ভগবানকে প্রণাম করে একপাশে উপবেশন করলেন। একপাশে উপবিষ্ট কোকালিক ভিক্ষু ভগবানকে এরূপ বললেন, ‘ভন্তে, সারিপুত্র ও মৌদগল্লায়ন পাপেচ্ছু ও পাপেচ্ছাবশবর্তী।’ এরূপ উক্ত হলে ভগবান কোকালিক ভিক্ষুকে বললেন, ‘হে কোকালিক, এরূপ বলো না, এমন বলো না।’ তুমি সারিপুত্র ও মৌদগল্লায়নের প্রতি চিত্ত প্রসন্ন করো। সারিপুত্র ও মৌদগল্লায়ন তাঁরা উভয়ে প্রিয়শীল ভিক্ষু।’ দ্বিতীয়বার কোকালিক ভিক্ষু ভগবানকে বললেন, ‘যদিও ভগবান তাদের প্রতি আস্থাশীল, প্রত্যয়ী ও বিশ্বাসী; তবুও সারিপুত্র ও মৌদগল্লায়ন পাপেচ্ছা এবং পাপেচ্ছাবশবর্তী।’ দ্বিতীবার ভগবান কোকালিক ভিক্ষুকে বললেন, ‘হে কোকালিক, এরূপ বলো না, এমন বলো না। তুমি সারিপুত্র ও মৌদগল্লায়নের প্রতি চিত্ত প্রসন্ন করো। সারিপুত্র ও মৌদগল্লায়ন তাঁরা উভয়ে প্রিয়শীল ভিক্ষু।’ তৃতীয়বার কোকালিক ভিক্ষু ভগবানকে বললেন, ‘যদিও… পাপেচ্ছাবশবর্তী।’ তৃতীবারও ভগবান কোকালিক ভিক্ষুকে বললেন, ‘হে কোকালিক, এরূপ বলো না… সারিপুত্র ও মৌদগল্লায়ন তাঁরা উভয়ে প্রিয়শীল ভিক্ষু।’</p>
<p>অতঃপর কোকালিক ভিক্ষু আসন হতে উঠে ভগবানকে প্রণাম এবং প্রদক্ষিণ করে চলে গেলেন। চলে যাবার অল্পক্ষণে কোকালিক ভিক্ষুর সমস্ত শরীর সরিষাসম ব্রণে পূর্ণ হলো। সেগুলো সরিষা পরিমাণ হতে মুগ ডালের ন্যায় বৃদ্ধি হলো, মুগ ডাল হতে মটরের ন্যায়, মটর হতে বড়ই বীজের আকৃতি ন্যায়, বড়ই বীজের আকৃতি হতে বড়ই-এর ন্যায়, বড়ই হতে আমলকির ন্যায়, আমলকি হতে কচি বেলের ন্যায় এবং কচি বেল হতে সেগুলো পূর্ণ বেলের সমান বড় হয়ে ফেটে গেল। সেখান হতে রক্ত, পূঁজ, ঝড়তে লাগলো। তখন কোকালিক ভিক্ষু সেই রোগেই প্রাণ হারালেন। আর সারিপুত্র ও মৌদগল্লায়নের প্রতি বিদ্বেষভাব পোষণ করার হেতুতে মৃত্যুর পর পদুম নিরয়ে উৎপন্ন হলেন।</p>
<p>অতঃপর সহম্পতি ব্রহ্মা রাত্রির শেষ যামে দিব্যজ্যোতিতে সমস্ত জেতবন আলোকিত করে ভগবানের নিকট উপস্থিত হলেন। আর ভগবানকে প্রণাম করে একপাশে দাঁড়ালেন। একপাশে স্থিত সহম্পতি ব্রহ্মা ভগবানকে এরূপ বললেন, ‘ভন্তে, কোকালিক ভিক্ষু কালগত হয়েছেন। আর সারিপুত্র ও মৌদগল্লায়নের প্রতি বিদ্বেষভাব পোষণ করে মৃত্যুর পর পদুম নিরয়ে উৎপন্ন হয়েছেন।’ এরূপ বলার পর সহম্পতি ব্রহ্মা ভগবানকে শ্রদ্ধাভিবাদন জানিয়ে প্রদক্ষিণপূর্বক তথায় হতে অন্তর্ধান হলেন।</p>
<p>অনন্তর সেই রাত্রি গত হলে ভগবান ভিক্ষুদের আহ্বান করে বললেন, “হে ভিক্ষুগণ, গত রাতে সহম্পতি ব্রহ্মা রাত্রির শেষ যামে দিব্যজ্যোতিতে সমস্ত জেতবন আলোকিত করে আমার নিকট উপস্থিত হলেন। আর আমাকে প্রণাম করে একপাশে দাঁড়ালেন। একপাশে স্থিত সহম্পতি ব্রহ্মা আমাকে এরূপ বললেন, ‘ভন্তে, কোকালিক ভিক্ষু কালগত হয়েছেন। আর সারিপুত্র ও মৌদগল্লায়নের প্রতি বিদ্বেষভাব পোষণ করে মৃত্যুর পর পদুম নিরয়ে উৎপন্ন হয়েছেন।’ সহম্পতি ব্রহ্মা এরূপ বলার পর আমাকে শ্রদ্ধাভিবাদন জানিয়ে প্রদক্ষিণপূর্বক তথায় হতে অন্তর্ধান হলেন।”</p>
<p>এরূপ উক্ত হলে জনৈক ভিক্ষু ভগবানকে এরূপ বললেন, ‘ভন্তে, সেই পদুম নিরয়ের আয়ুষ্কাল কত দীর্ঘ?’ ‘হে ভিক্ষু, সে পদুম নিরয়ের আয়ুষ্কাল খুবই দীর্ঘ। তা এভাবে গণণা করা সহজ নয় যে-এটি এত বৎসর, এতশত বৎসর, এত হাজার বৎসর এবংকি এটি এত লক্ষ বৎসর।’ ‘ভন্তে, কোনো উপমায় ব্যক্ত করা যায় কি?’ ‘হ্যাঁ বলা যায়’ বলে ভগবান বললেন :</p>
<p>‘হে ভিক্ষু, যেমন ধরো কোশলরাজ্যে বিশটি খারি পরিমাপের মস্ত বড়ো তিলাধার। তথা হতে যদি কোনো পুরুষ শত বৎসর, শত হাজার বৎসর অন্তর একটি করে তিল তুলে নেয়, তাহলে এ কোশলরাজ্যের বিশ খারি তিলাধার শীঘ্রই খালি হয়ে যাবে, তবুও এক অর্বুদ নিরয়ের আয়ু ফুরাবে না। হে ভিক্ষু, এরূপ এক অর্বুদ নিরয় যেন বিশ নিরর্বুদ নিরয়। এরূপ এক নিরর্বুদ নিরয় যেন বিশ অবব নিরয়। এরূপ এক অববা নিরয় যেন বিশ অটট নিরয়। এরূপ এক অটট নিরয় যেন অহহ বিশ নিরয়। এরূপ এক অহহ নিরয় যেন বিশ কুমুদ নিরয়। এরূপ এক কুমুদ নিরয় যেন বিশ সোগন্ধিক নিরয়। এরূপ এক সোগান্ধিক নিরয় যেন বিশ উৎপল নিরয়। এরূপ এক উৎপল নিরয় যেন বিশ পুণ্ডরীক নিরয় এবং এরূপ এক পুণ্ডরীক নিরয় যেন বিশ পদুম নিরয়। হে ভিক্ষু, কোকালিক ভিক্ষু সারিপুত্র ও মৌদগল্লায়নের প্রতি বিদ্বেষভাব পোষণ করে পদুম নিরয়ে উৎপন্ন হয়েছে।’ ভগবান এরূপ বললেন। এরূপ বলার পর সুগত আবার এরূপ বললেন :</p>
<p>‘জন্মের সময় পুরুষের মুখে কুঠারের ন্যায় পুরুষ বাক্য উৎপন্ন হয়, যা দিয়ে নিজেকেই ছেদন করে, মূর্খ ব্যক্তিই দুর্বাক্য ভাষণ করে।’</p>
<p>‘যে নিন্দনীয় দুঃশীল ব্যক্তিকে প্রশংসা করে এবং প্রশংসনীয় ক্ষীণাসব ব্যক্তিকে নিন্দা করে, সেই ব্যক্তি মুখ দিয়ে অকুশল সৃষ্টি করে। তদ্ধেতু সেই অকুশলের দ্বারা সুখ লাভ করে না।’</p>
<p>‘যে ব্যক্তি অক্ষক্রীড়ায় ধনহানি, এমনকি নিজেকেসহ সমস্ত হারানো সামান্যমাত্র অপরাধ। কিন্তু, যে ব্যক্তি সুগতের প্রতি চিত্ত কলুষিত করে, তার অপরাধই গুরুতর অপরাধ।’</p>
<p>‘পাপী ব্যক্তি বাক্য ও মনকে হীনতায় ধাবিত করে (মৃতুর পর) আর্যগণের নিন্দিত নিরয়ে উৎপন্ন হয়। সেখানকার আয়ু নিরর্বুদের গণনায় শত হাজার, অপর ছত্রিশ নিরর্বুদ এবং অর্বুদের গণনায় পাঁচ অর্বুদ।’</p>
<p class='end'>প্রথম বর্গ সমাপ্ত।</p>
<p class='uddana-intro'>স্মারক-গাথা :</p>
<p class='uddana'>প্রার্থনা, গৌরব, ব্রহ্মদেব, বকব্রহ্মা ও অপর মিথ্যাদৃষ্টিক,<br>
প্রমাদ, কোকালিক, তিষ্য, তুরূব্রহ্মা এবং অপর কোকালিক।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
