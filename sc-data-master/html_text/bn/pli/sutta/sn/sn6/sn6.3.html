<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn6.3' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>ব্রহ্মা-সংযুক্ত</li>
<li class='vagga'>প্রথম বর্গ</li>
</ul>
<h1 class='sutta'>৬.৩. ব্রহ্মদেব সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান শ্রাবস্তীর জেতবনে অনাথপিণ্ডিকের নির্মিত বিহারে অবস্থান করছেন। তখন জনৈক ব্রাহ্মণীর পুত্র ব্রহ্মদেব আগার হতে অনাগারিকভাবে ভগবানের নিকট প্রব্রজিত হলেন।</p>
<p>অতঃপর আয়ুষ্মান ব্রহ্মদেব একাকী, নির্জনচারী, অপ্রমত্ত, উদ্যামশীল, একাগ্রচিত্তে অবস্থান করতে করতে অচিরেই যে উদ্দেশ্যে কুলপুত্রগণ গৃহীধর্ম ত্যাগ করে প্রব্রজিত হন, সেই অনুত্তর ব্রহ্মচর্যের শেষ বা পরম লাভ ইহজীবনে অভিজ্ঞা দ্বারা স্বয়ং উপলব্ধিপূর্বক লাভ করে অবস্থান করতে লাগলেন। তাঁর জন্ম ক্ষয় হয়েছে, ব্রহ্মচর্য পরিপূর্ণ হয়েছে এবং করণীয় সম্পন্ন হয়েছে। ইহজন্মের অবসানে তাঁর আর কোনো জন্ম নেই বলে তিনি জানলেন। আয়ুষ্মান ব্রহ্মদেব অর্হত্ত্বের মধ্যে অন্যতম হলেন।</p>
<p>অনন্তর একদিন আয়ুষ্মান ব্রহ্মদেব পূর্বাহ্ণ সময়ে পাত্র-চীবর গ্রহণ করে ভিক্ষান্নের জন্য শ্রাবস্তীতে প্রবেশ করলন। তথায় ক্রমান্বয়ে প্রতিটি গৃহে বিচরণ করতে করতে তিনি স্বীয় মাতার গৃহদ্বারে উপস্থিত হলেন। সে-সময় আয়ুষ্মান ব্রহ্মদেবের মাতা ব্রাহ্মণী ব্রহ্মার উদ্দেশ্য প্রাত্যহিক আহুতিদানে ব্যস্ত ছিলেন। অতঃপর সহম্পতি ব্রহ্মার মনে এরূপ চিন্তা উৎপন্ন হলো : আয়ুষ্মান ব্রহ্মদেবের মাতা ব্রাহ্মণী ব্রহ্মার উদ্দেশ্য প্রত্যেকদিন আহুতিদান দেন, আমি তথায় গিয়ে তার সংবেগ উৎপন্ন করবো। তখন সহম্পতি ব্রহ্মা বলবান পুরুষ যেভাবে সঙ্কুচিত বাহুকে প্রসারিত করে অথবা প্রসারিত বাহুকে সঙ্কুচিত করে; ঠিক তেমনি ক্ষিপ্রভাবে ব্রহ্মলোক হতে অন্তর্হিত হয়ে ব্রহ্মদেবের মাতৃগৃহে আবির্ভূত হলেন। আর শূন্যে দাঁড়িয়ে আয়ুষ্মান ব্রহ্মদেবের মাতা ব্রাহ্মণীকে গাথায় ভাষণ করলেন :</p>
<p>“‘হে ব্রাহ্মণী, যার উদ্দেশ্য তুমি প্রতিদিন আহুতি দান কর, সেই ব্রহ্মলোক এখান হতে বহু দূরে। হে ব্রাহ্মণী, এরূপ (আহার্য বস্তু) ব্রহ্মার অভক্ষ্য। ব্রহ্মপথ না জেনে তুমি শুধু জপ বা কামনা কর কেন?’</p>
<p>‘হে ব্রাহ্মণী, তোমার এই পুত্র ব্রহ্মদেব (এখন) উপধিহীন অতিদেব (দেবশ্রেষ্ঠ) প্রাপ্ত, অনাসক্ত এবং কেবল নিজেকে পোষণকারী ভিক্ষু। তিনি ভিক্ষান্নের জন্য তোমার গৃহে প্রবেশ করেছেন।’</p>
<p>‘তিনি বেদজ্ঞ (পারদর্শী), ভাবিতাত্ম, দেব-মানবের পূজার যোগ্য, দক্ষিণা পাওয়ার যোগ্য; পাপগুলো বিদূরিত করে পাপে অলিপ্ত এবং পিণ্ডান্বেষণে শান্তভাবে বিচরণ করেন।’</p>
<p>‘অতীত ও অনাগত স্কন্ধের প্রতি তাঁর কোনো আসক্তি নেই। তিনি শান্ত, সুস্থির, দুঃখহীন, আসক্তিহীন এবং সভয় ও নির্ভয় সকল প্রাণীর প্রতি অহিংসক; তিনিই তোমার অগ্রপিণ্ড পরিভোগ করুক।’</p>
<p>‘যিনি ক্লেশ বা মার সৈন্যকে পরাজয় করে উপশান্ত চিত্তে তৃষ্ণাবিমুক্ত হয়ে দমিত নাগের ন্যায় বিচরণ করেন, সেই সুশীল সুবিমুক্ত চিত্তসম্পন্ন ভিক্ষু তোমার আহুতি অগ্রপিণ্ড গ্রহণ করুক।’</p>
<p>‘হে ব্রাহ্মণী, তুমি সেই দক্ষিণা গ্রহণযোগ্য ভিক্ষুর প্রতি প্রসন্না, (শ্রদ্ধায়) অকম্পিতা হয়ে দান কর। স্রোতোত্তীর্ণ মুনির দর্শন লাভ করে ভবিষ্যতে সুখময় পুণ্যসম্পদ অর্জন কর।’”</p>
<p>‘সেই দক্ষিণা গ্রহণযোগ্য ভিক্ষুর প্রতি প্রসন্না, (শ্রদ্ধায়) অকম্পিতা হয়ে ব্রাহ্মণী দান করলেন। তিনি সেই স্রোতোত্তীর্ণ মুনির দর্শন লাভ করে সুখময় পুণ্যসম্পদ অর্জন করলেন।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
