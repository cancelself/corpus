<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn6.4' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>ব্রহ্মা-সংযুক্ত</li>
<li class='vagga'>প্রথম বর্গ</li>
</ul>
<h1 class='sutta'>৬.৪. বকব্রহ্মা সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান শ্রাবস্তীর জেতবনে অনাথপিণ্ডিকের নির্মিত বিহারে অবস্থান করছেন। সে-সময় বকব্রহ্মার মনে এরূপ পাপমূলক মিথ্যাদৃষ্টি উৎপন্ন হলো : ‘এটি নিত্য, ধ্রুব, শ্বাশত এবং এটি একমাত্র অচ্যুতি ধর্ম। এ জন্ম হতে আর জন্ম হয় না, জড়াগ্রস্ত হয় না, মৃত্যু হয় না, চ্যুত হয় না এবং উৎপন্ন হয় না। এর চেয়ে অন্য কোনো শ্রেষ্ঠতর নিঃসরণ (দুঃখমুক্তি) নেই।’</p>
<p>অতঃপর ভগবান নিজের জ্ঞানবলে বকব্রহ্মার মনের অবস্থা (চিত্ত পরিবর্তক) জ্ঞাত হয়ে বলবান পুরুষ যেমন সঙ্কুচিত বাহুকে প্রসারিত করে অথবা প্রসারিত বাহুকে সঙ্কুচিত করে; ঠিক তেমনি ক্ষিপ্রভাবে ভগবান জেতবন হতে অন্তর্হিত হয়ে ব্রহ্মলোকে আবির্ভূত হলেন। বকব্রহ্মা ভগবানকে দূর থেকে আসতে দেখে তাঁকে এরূপ বললেন, ‘আসুন মহাশয়, আপনাকে স্বাগত জানাই। মহাশয়, দীর্ঘদিন পর আপনি এখানে আগমনের পর্যায় সমাপ্ত করলেন। হে মহাশয়, এটি নিত্য, ধ্রুব, শ্বাশত, একমাত্র এবং অচ্যুত ধর্ম। এ জন্ম হতে আর জন্ম হয় না, জরাগ্রস্ত হয় না, মৃত্যু হয় না, চ্যুত হয় না এবং উৎপন্ন হয় না। এর চেয়ে শ্রেষ্ঠতর অন্য কোনো নিঃসরণ (দুঃখমুক্তি) নেই।’</p>
<p>এরূপ বলা হলে ভগবান বকব্রহ্মাকে এরূপ বললেন, ‘হে বকব্রহ্মা, (আপনি) একান্তই অবিদ্যায় সমন্নাগত এবং অবিদ্যাচ্ছন্ন। যেহেতু অনিত্যকে নিত্যর ন্যায় বলেন, অধ্রুবকে ধ্র্ববের ন্যায় বলেন, অশ্বাশতকে শ্বাশতের ন্যায় বলেন, অ-একমাত্রকে একমাত্র বলেন, চ্যুতিধর্মকে অচ্যুতিধর্ম বলেন। আর যেখানে জন্ম, জরা, মরণ, চ্যুতি এবং উৎপত্তি হয় সেখানে এরূপ বলেন যে-জন্ম, জরা, মরণ, চ্যুতি এবং উৎপত্তি হয় না; আর এর চেয়ে শ্রেষ্ঠতর অন্য কোনো নিঃসরণ (দুঃখমুক্তি) নেই বলেন।’</p>
<p>(বকব্রহ্মা বললেন) ‘হে গৌতম, আমরা বাহাত্তর জন কৃতপুণ্য ব্যক্তি (মহাত্মা) জন্ম-জরার অতীত হয়ে আধিপত্যসম্পন্ন হয়েছি। এটি আমাদের অন্তিম বেদজ্ঞ ব্রহ্মোৎপত্তি। বহুলোক আমাদের উদ্দেশ্যে প্রার্থনা করে।’</p>
<p>(ভগবান বললেন) ‘হে বকব্র্হ্মা, আপনি যাকে দীর্ঘায়ু বলে ধারণা করছেন, সে অতি সামান্যই, কিছুতেই দীর্ঘায়ু নয়। ব্রহ্মা, আমি আপনার শত হাজার অর্বুদের আয়ু সম্বন্ধে জানি। আমি অনন্তদর্শী জন্ম-জরা ও শোকাতীত ভগবান।’</p>
<p>(বকব্রহ্মা বললেন) ‘(তাহলে) আমার পুরাতন ব্রতশীল কী তা বলুন, যাতে আমি আমার সেই ব্রতশীল স্মরণ করতে পারি, জানতে পারি।’</p>
<p>(ভগবান বললেন) ‘হে ব্রহ্মা, সুদূর অতীতে গ্রীষ্মকালে ঘর্মাক্ত, পিপাসার্ত বহু লোককে আপনি যে জল পান করিয়েছেন, আপনার সেই পুরাতন শীলব্রত আমি নিদ্রা হতে জাগ্রত ব্যক্তির ন্যায় স্মরণ করি।’</p>
<p>‘গঙ্গার তীরে ধৃত জনগণকে বল প্রয়োগ করে তুলে নিয়ে যাবার সময় আপনি যে (ঋদ্ধিবলে) তাদেরকে মুক্ত করেছিলেন, আপনার সেই পুরাতন শীলব্রত আমি নিদ্রা হতে জাগ্রত ব্যক্তির ন্যায় স্মরণ করি।’</p>
<p>‘গঙ্গার তীরে মনুষ্য নিগ্রহকামী ভয়ঙ্কর রুদ্রনাগ কর্তৃক নৌকায় ধৃত তর্বণীকে আপনি যে (ঋদ্ধিবলে) বল প্রয়োগে বাধাদানে মুক্ত করেছিলেন, আপনার সেই পুরাতন শীলব্রত আমি নিদ্রা হতে জাগ্রত ব্যক্তির ন্যায় স্মরণ করি।’</p>
<p>‘(আপনি যখন অতীতে কেশব তাপসরূপে জন্ম গ্রহণ করেছিলেন) তখন আমি কল্প নামক আপনার অনুগামী শিষ্য ছিলাম এবং আপনাকে ব্রতধারী, সম্যক জ্ঞানী মনে করতাম। আপনার সেই পুরাতন শীলব্রত আমি নিদ্রা হতে জাগ্রত ব্যক্তির ন্যায় স্মরণ করি।’</p>
<p>(বকব্রহ্মা বললেন) ‘হে ভগবান, আপনি সত্যিই আমার আয়ু সম্বন্ধে জানেন এবং কি অন্যান্য বিষয়েও জানেন সেহেতু আপনি বুদ্ধ। আর তাই আপনার এই জ্বলন্ত অনুভাবে সমস্ত ব্রহ্মলোক দীপ্তিমান হয়ে স্থিত আছে।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
