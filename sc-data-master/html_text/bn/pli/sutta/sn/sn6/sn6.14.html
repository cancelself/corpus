<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn6.14' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>ব্রহ্মা-সংযুক্ত</li>
<li class='vagga'>দ্বিতীয় বর্গ</li>
</ul>
<h1 class='sutta'>৬.১৪. অরুণবতী সূত্র</h1>
</header>
<p><span class='evam'>আমি এরূপ শুনেছি।</span> এক সময় ভগবান শ্রাবস্তীতে… তখন ভগবান ভিক্ষুদেরকে ‘হে ভিক্ষুগণ’ বলে আহ্বান করলেন। ‘ভন্তে’ বলে সেই ভিক্ষুগণ ভগবানের কথায় সাড়া দিলেন। ভগবান এরূপ বললেন :</p>
<p>“হে ভিক্ষুগণ, পুরাকালে অরুণবা নামে এক রাজা ছিলেন। সে অরুণবা রাজার রাজধানীর নাম ছিল অরুণবতী। ভিক্ষুগণ, অরুণবতী রাজধানীকে অবলম্বর করে ভগবান অর্হৎ শিখি সম্যকসম্বুদ্ধ অবস্থান করতেন। ভগবান অর্হৎ শিখি সম্যকসম্বদ্ধের অগ্রশ্রাবকদ্বয়ের নাম ছিল অভিভূ ও সম্ভব । একদা ভগবান অর্হৎ শিখি সম্যকসম্বুদ্ধ অভিভূ ভিক্ষুকে ডাকলেন, ‘এসো ব্রাহ্মণ (ভিক্ষু), আহারের সময় হওয়ার পূর্বে আমরা একটি ব্রহ্মলোকে উপস্থিত হবো।’ ‘হ্যাঁ ভন্তে,’ বলে অভিভূ ভিক্ষু শিখী ভগবান অর্হৎ সম্যকসম্বুদ্ধকে সম্মতি দিলেন। ভিক্ষুগণ, অতঃপর শিখী ভগবান অর্হৎ সম্যকসম্বুদ্ধ এবং অগ্রশ্রাবক অভিভূ ভিক্ষু বলবান পুরুষ যেমন সঙ্কুচিত বাহুকে প্রসারিত করে অথবা প্রসারিত বাহুকে সঙ্কুচিত করে; ঠিক তেমনি ক্ষিপ্রভাবে অরুণবতীর রাজধানী হতে অন্তর্হিত হয়ে সেই ব্রহ্মলোকে আবির্ভূত হলেন।</p>
<p>“ভিক্ষুগণ, তখন শিখী ভগবান অর্হৎ সম্যকসম্বুদ্ধ অভিভূ ভিক্ষুকে আহ্বান করে বললেন, ‘হে ব্রাহ্মণ (ভিক্ষু), ব্রহ্মা, ব্রহ্মপর্ষদ এবং ব্রহ্মসভায় ধর্মদেশনা প্রদান করো।’ ‘হ্যাঁ ভন্তে,’ বলে অভিভূ ভিক্ষু শিখী ভগবান অর্হৎ সম্যকসম্বুদ্ধের কথায় প্রতিশ্রুতি দিলেন এবং বহ্মা, ব্রহ্মপর্ষদ এবং ব্রহ্মসভায় ধর্মকথায় উপদেশ দিলেন, উপদেশ গ্রহণ করালেন এবং উৎসাহিত ও আনন্দিত করালেন। ভিক্ষুগণ, তথায় সেই ব্রহ্ম, ব্রহ্মপর্ষদ এবং ব্রহ্মসভার সভ্যগণ নাকি ক্রোধান্বিত হয়ে অবজ্ঞা ও নিন্দায় পরস্পরে বলাবলি করতে লাগলেন, ‘কী আশ্চর্য! কী অদ্ভুত! শাস্তার সামনে শ্রাবক কেন ধর্মদেশনা প্রদান করবেন?’”</p>
<p>“ভিক্ষুগণ, এবার শিখী ভগবান অর্হৎ সম্যকসম্বুদ্ধ অভিভূ ভিক্ষুকে ডেকে বললেন, ব্রহ্ম, ব্রহ্মপর্ষদ এবং ব্রহ্মপর্ষদের সভ্যগণ ক্রোধান্বিত হয়ে এরূপ বলাবলি করছেন, ‘কী আশ্চর্য! কী অদ্ভুত! শাস্তার সামনে কেন শ্রাবক ধর্মদেশনা প্রদান করবেন? তদ্ধেতু ব্রাহ্মণ (ভিক্ষু), তুমি অত্যধিকভাবে ব্রহ্মাদের, ব্রহ্মপর্ষদের এবং ব্রহ্মসভার সভ্যগণের মধ্যে সংবেগ উৎপন্ন (বা আলোড়ন সৃষ্টি) করো।’ অভিভূ ভিক্ষু ‘হ্যাঁ ভন্তে,’ বলে শিখী ভগবান অর্হৎ সম্যকসম্বুদ্ধের কথায় প্রতিশ্রুতি দিয়ে কখনো দৃশ্যমান শরীরে, কখনো অদৃশ্যমান শরীরে ধর্মদেশনা প্রদান করলেন। কখনো তাঁর শরীরের নিম্ন অর্ধাংশ দৃশ্যমান, কখনো তাঁর শরীরের ওপরের অর্ধাংশ দৃশ্যমান আর কখনো বা শরীরের ওপরের অর্ধাংশ দৃশ্যমান, কখনো শরীরের নিম্ন অর্ধাংশ অদৃশ্যমান হয়ে ধর্মদেশনা প্রদান করলেন। ভিক্ষুগণ, তখন ব্রহ্মাগণ, ব্রহ্মপর্ষদ, ব্রহ্মসভার সভ্যগণ বিস্ময়াভিভূত হয়ে বললেন, ‘কী আশ্চর্য! কী অদ্ভুত! শ্রদ্ধেয় শ্রমণের মহাঋদ্ধিধর ও মহানুভব।’”</p>
<p>“অতঃপর অভিভূ ভিক্ষু শিখী ভগবান অর্হৎ সম্যকসম্বুদ্ধকে এরূপ বললেন, ‘ভন্তে, আমি কি ভিক্ষুসংঘের মাঝে এরূপ বাক্য ভাষণ করতে পারি যে-বন্ধুগণ, আমি ব্রহ্মলোকে স্থিত হয়ে হাজার লোকধাতকে (চক্রবালকে) এক স্বরে উপদেশ দিতে পারি।’ ‘হে ব্রাহ্মণ (ভিক্ষু), তুমি যে ব্রহ্মলোকে স্থিত হয়ে হাজার লোকধাতুকে (চক্রবালকে) এক স্বরে উপদেশ দেয়ার জন্য বলছ, তা এক্ষুণি উপযুক্ত সময় হয়েছে।’ ‘হ্যাঁ ভন্তে,’ বলে অভিভূ ভিক্ষু শিখী ভগবান অর্হৎ সম্যকসম্বুদ্ধের কথায় প্রতিশ্রুতি দিয়ে ব্রহ্মলোকে স্থিত হয়ে এই গাথাগুলো ভাষণ করলেন :</p>
<p>‘বীর্য প্রয়োগ করো, বীর্যশক্তি উৎপন্ন করো, বুদ্ধশাসনে উদ্যমী হও। হস্তী যেভাবে নলাগার (নলখাগড়া দ্বারা নির্মিত পর্ণশালা) ধ্বংস করে, ঠিক সেভাবে মৃত্যুসৈন্যকে ধ্বংস কর।’</p>
<p>‘যিনি এই ধর্ম-বিনয়ে অপ্রমত্ত হয়ে অবস্থান করবেন, তিনি জন্ম-সংসার পরিত্যাগ করে আবর্ত দুঃখের (পুনঃপুন জন্মগ্রহণের চক্র দুঃখ) অন্তসাধন করবেন।’”</p>
<p>“ভিক্ষুগণ, অতঃপর শিখী ভগবান অর্হৎ সম্যকসম্বুদ্ধ অভিভূ ভিক্ষু এবং ব্রহ্মা, ব্রহ্মাপর্ষদ ও ব্রহ্মসভার সভ্যগণের সংবেগ উৎপন্ন করে বলবান পুরুষ যেমন সঙ্কুচিত বাহুকে… সেই ব্রহ্মলোক হতে অন্তর্হিত হয়ে রাজধানী অরুণবতীতে আবির্ভূত হলেন। তারপর শিখী ভগবান অর্হৎ সম্যকসম্বুদ্ধ ভিক্ষুগণকে ডেকে বললেন, ‘হে ভিক্ষুগণ, তোমরা কি ব্রহ্মলোকে স্থিত হয়ে অভিভূ ভিক্ষুর ভাষিত গাথাগুলো শুনেছ?’ ‘হ্যাঁ ভন্তে,’ আমরা ব্রহ্মলোকে স্থিত হয়ে সেই অভিভূ ভিক্ষু ভাষিত গাথাগুলো শুনেছি।’ ‘ভিক্ষুগণ, ব্রহ্মলোকে স্থিত হয়ে অভিভূ ভিক্ষুর ভাষিত গাথাগুলো তোমরা কিরূপ শুনেছ?’” ভন্তে, ব্রহ্মলোকে স্থিত হয়ে অভিভূ ভিক্ষুর উচ্চারিত গাথাগুলো আমরা এরূপ শুনেছি :</p>
<p>‘বীর্য প্রয়োগ করো, বীর্যশক্তি উৎপন্ন করো, বুদ্ধশাসনে উদ্যমী হও। হস্তী যেভাবে নলাগার (নলখাগড়া দ্বারা নির্মিত পর্ণশালা) ধ্বংস করে, ঠিক সেভাবে মৃত্যুসৈন্যকে ধ্বংস কর।’</p>
<p>‘যিনি এই ধর্ম-বিনয়ে অপ্রমত্ত হয়ে অবস্থান করবেন, তিনি জন্ম-সংসার পরিত্যাগ করে আবর্ত দুঃখের (পুনঃপুন জন্মগ্রহণের চক্র দুঃখ) অন্তসাধন করবেন।’</p>
<p>“‘ভন্তে, ব্রহ্মলোকে স্থিত হয়ে অভিভূ ভিক্ষুর ভাষিত গাথাগুলো আমরা এরূপ শুনেছি।’ ‘সাধু, সাধু, ভিক্ষুগণ, ব্রহ্মলোকে স্থিত হয়ে অভিভূ ভিক্ষুর উচ্চারিত গাথাগুলো তোমরা এরূপে (যথার্থরূপে) শুনেছ।’”</p>
<p>ভগবান এরূপ বললেন। সেই ভিক্ষুগণ ভগবানের ভাষিত বাক্য প্রফুল্ল মনে অভিনন্দিত করলেন।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
