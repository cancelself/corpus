<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn6.2' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>ব্রহ্মা-সংযুক্ত</li>
<li class='vagga'>প্রথম বর্গ</li>
</ul>
<h1 class='sutta'>৬.২. গৌরব সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান সম্বোধি লাভের পর প্রথমাবস্থায় উরুবেলায় নৈরঞ্জনা নদীর তীরে অজপাল নিগ্রোধ বৃক্ষমূলে অবস্থান করছিলেন। তথায় নির্জনে একাকী অবস্থান করার সময় ভগবানের মনে এরূপ পরিবিতর্ক উৎপন্ন হয় : ‘গৌরববিহীন ও নিরাশ্রয় হয়ে অবস্থান করা দুঃখ। আমি কী কোনো শ্রামণ কিংবা ব্রাহ্মণকে সেবা, সম্মানপূর্বক আশ্রয় বা উপনিশ্রয় করে অবস্থান করবো?’</p>
<p>তখন ভগবানের মনে এরূপ চিন্তা উৎপন্ন হয় : ‘আমি অপরিপূর্ণ শীলস্কন্ধের পরিপূর্ণতার জন্য অন্য কোনো শ্রামণ কিংবা ব্রাহ্মণকে সেবা করে, সম্মান দেখিয়ে, আশ্রয় করে যে অবস্থান করতে পারি; তজ্জন্য দেব-মার ব্রহ্মলোকসহ জগতে শ্রামণ-ব্রাহ্মণ, দেব-মনুষ্য জনতার মধ্যে নিজের চেয়ে অধিকতর শীলসম্পন্ন অন্য কোনো শ্রামণ বা ব্রাহ্মণকে তো আমি দেখছি না, যাকে আমি সেবা করে, সম্মান করে, আশ্রয় করে অবস্থান করতে পারি।</p>
<p>অপরিপূর্ণ সমাধিস্কন্ধের পরিপূর্ণতার জন্য অন্য কোনো শ্রামণ কিংবা ব্রাহ্মণকে সেবা করে, সম্মান দেখিয়ে, আশ্রয় করে যে অবস্থান করতে পারি; তজ্জন্য দেব-মার ব্রহ্মলোকসহ জগতে শ্রামণ-ব্রাহ্মণ, দেব-মনুষ্য জনতার মধ্যে নিজের চেয়ে অধিকতর শীলসম্পন্ন অন্য কোনো শ্রামণ বা ব্রাহ্মণকে তো আমি দেখছি না, যাকে আমি সেবা করে, সম্মান করে, আশ্রয় করে অবস্থান করতে পারি।</p>
<p>অপরিপূর্ণ প্রজ্ঞাস্কন্ধের পরিপূর্ণতার জন্য অন্য কোনো শ্রামণ কিংবা ব্রাহ্মণকে সেবা করে, সম্মান দেখিয়ে, আশ্রয় করে যে অবস্থান করতে পারি; তজ্জন্য দেব-মার ব্রহ্মলোকসহ জগতে শ্রামণ-ব্রাহ্মণ, দেব-মনুষ্য জনতার মধ্যে নিজের চেয়ে অধিকতর শীলসম্পন্ন অন্য কোনো শ্রামণ বা ব্রাহ্মণকে তো আমি দেখছি না, যাকে আমি সেবা করে, সম্মান করে, আশ্রয় করে অবস্থান করতে পারি।</p>
<p>অপরিপূর্ণ বিমুক্তিস্কন্ধের পরিপূর্ণতার জন্য অন্য কোনো শ্রামণ কিংবা ব্রাহ্মণকে সেবা করে, সম্মান দেখিয়ে, আশ্রয় করে যে অবস্থান করতে পারি; তজ্জন্য দেব-মার ব্রহ্মলোকসহ জগতে শ্রামণ-ব্রাহ্মণ, দেব-মনুষ্য জনতার মধ্যে নিজের চেয়ে অধিকতর শীলসম্পন্ন অন্য কোনো শ্রামণ বা ব্রাহ্মণকে তো আমি দেখছি না, যাকে আমি সেবা করে, সম্মান করে, আশ্রয় করে অবস্থান করতে পারি।</p>
<p>অপরিপূর্ণ বিমুক্তিজ্ঞানদর্শনস্কন্ধ পরিপূর্ণ করার জন্য অন্য কোনো শ্রামণ কিংবা ব্রাহ্মণকে সৎকার করে, সম্মান করে এবং উপনিশ্রয় করে অবস্থান করতে পারি; দেব-মার ব্রহ্মলোকসহ জগতে শ্রামণ ব্রাহ্মণ দেবমনুষ্য জনতার মধ্যে নিজের চেয়ে অধিকতর শীলসম্পন্ন অন্য কোনো শ্রামণ বা ব্রাহ্মণকে তো দেখছি না, আমি যাকে সৎকার করে, গৌরব করে এবং আশ্রয় করে অবস্থান করতে পারি। তবে আমার কর্তৃক যে ধর্ম উপলব্ধ হয়েছে, সেই ধর্মকে সেবা করে, সম্মান করে এবং সেটাকে উপনিশ্রয় করে অবস্থান করবো।”</p>
<p>অতঃপর সহম্পতি ব্রহ্মা ভগবানের মনের অবস্থা জ্ঞাত হয়ে বলবান পুরুষ যেভাবে সঙ্কুচিত বাহুকে প্রসারিত করে অথবা প্রসারিত বাহুকে সঙ্কুচিত করে, ঠিক তেমনি ক্ষিপ্রভাবে ব্রহ্মলোক হতে অন্তর্হিত হয়ে ভগবানের সম্মুখে আবির্ভূত হলেন। আর উত্তরীয় বস্ত্র একাংশ করে ভগবানকে অঞ্জলিবদ্ধ প্রণাম করে এরূপ বললেন, ‘ভগবান, এটি এরূপই, সুগত, এটি এরূপই। ভন্তে, অতীতে যেসব অর্হৎ সম্যকসম্বুদ্ধ উৎপন্ন হয়েছিলেন তাঁরাও ভগবানের ন্যায় ধর্মকে সেবা করে, সম্মান করে এবং তাতে উপনিশ্রয় করে অবস্থান করেছিলেন; আর ভবিষ্যতে যেসব অর্হৎ সম্যকসম্বুদ্ধ উৎপন্ন হবেন তাঁরাও ভগবানের ন্যায় ধর্মকে সেবা করে, সম্মান করে এবং তাতে উপনিশ্রয় করে অবস্থান করবেন। ভন্তে, বর্তমানে ভগবান অর্হৎ সম্যকসম্বুদ্ধ আপনিও ধর্মকে সেবা করে, সম্মান করে এবং তাতে উপনিশ্রয় করে অবস্থান করুন।’ সহম্পতি ব্রহ্মা এরূপ বলার পর আবারও গাথায় বললেন :</p>
<p>‘অতীতে যেসব সম্বুদ্ধ ছিলেন, ভবিষ্যতে যে বুদ্ধগণ উৎপন্ন হবেন এবং বর্তমানে যিনি বহুজনের শোক বিনাশক সম্বুদ্ধ (আপনারা) সকলেই যথাক্রমে ধর্মকে সম্মান বা গৌরব প্রদর্শন করে অবস্থান করেছিলেন, অবস্থান করেছেন এবং অবস্থান করবেন, এটাই বুদ্ধগণের ধর্মতা। সেজন্য আত্মকামী বা মঙ্গলকামী মহত্ত্বাভিলাষী ব্যক্তি মাত্রেই বুদ্ধের শাসন স্মরণ করে সদ্ধর্মের প্রতি গৌরব বা আস্থাশীল হওয়া উচিত।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
