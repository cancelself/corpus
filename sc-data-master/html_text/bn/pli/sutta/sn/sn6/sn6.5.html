<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn6.5' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>ব্রহ্মা-সংযুক্ত</li>
<li class='vagga'>প্রথম বর্গ</li>
</ul>
<h1 class='sutta'>৬.৫. অন্যতর ব্রহ্মা সূত্র</h1>
</header>
<p>শ্রাবস্তী নিদান। সে-সময় জনৈক ব্রহ্মার মনে এরূপ পাপমূলক মিথ্যাদৃষ্টি উৎপন্ন হলো : ‘জগতে এমন কোনো শ্রামণ কিংবা ব্রাহ্মণ নেই, যিনি এখানে আসতে পারেন।’ অতঃপর ভগবান নিজের চিত্ত দিয়ে সে ব্রহ্মার পরিবিতর্ক জ্ঞাত হয়ে বলবান পুরুষ যেমন সঙ্কুচিত বাহুকে… ব্রহ্মলোকে আবির্ভূত হলেন। তখন ভগবান সে ব্রহ্মার ওপরে শূন্যে তেজধাতু সমাপন্ন হয়ে পদ্মাসনে বসে রইলেন।</p>
<p>অতঃপর আয়ুষ্মান মহামৌদগল্লায়নের মনে এরূপ চিন্তা উৎপন্ন হলো : ‘ভগবান এখন কোথায় অবস্থান করছেন?’ অনন্তর তিনি অতি মানবীয় বিশুদ্ধ দিব্যচক্ষু দ্বারা ভগবানকে শূন্যে তেজ-কৃৎস্ন পরিকর্ম ভাবনায় সমাপন্ন হয়ে সেই ব্রহ্মার ওপরে পদ্মাসনে দেখতে পেলেন। এরূপ দেখে তিনি বলবান পুরুষ যেমন সঙ্কুচিত বাহুকে প্রসারিত করে অথবা প্রসারিত বাহুকে সঙ্কুচিত করে; ঠিক তেমনি ক্ষিপ্রভাবে জেতবন হতে অন্তর্হিত হয়ে ব্রহ্মলোকে আবির্ভূত হলেন। আর সেই ব্রহ্মার ওপরে, ভগবানের নিচে শূন্যে তেজ-কৃৎস্ন পরিকর্ম ভাবনায় সমাপন্ন হয়ে পূর্বদিক আশ্রয় করে পদ্মাসনে বসে রইলেন।</p>
<p>এবার আয়ুষ্মান মহাকাশ্যপের মনে এরূপ চিন্তা উৎপন্ন হলো : ‘ভগবান এখন কোথায় অবস্থান করছেন?’ তিনি অতি মানবীয় বিশুদ্ধ দিব্যচক্ষু দ্বারা… ওপরে দেখতে পেলেন। এরূপ দেখে তিনি বলবান পুরুষ যেমন সঙ্কুচিত বাহুকে… ব্রহ্মলোকে আবির্ভূত হলেন। আর তিনিও সেই ব্রহ্মার ওপরে, ভগবানের নিচে শূন্যে তেজ-কৃৎস্ন পরিকর্ম ভাবনায় সমাপন্ন হয়ে দক্ষিণদিক আশ্রয় করে পদ্মাসনে বসে রইলেন।</p>
<p>অতঃপর আয়ুষ্মান মহাকপ্পিনের মনে এরূপ চিন্তা উৎপন্ন হলো : ‘ভগবান এখন কোথায় অবস্থান করছেন?’ তিনি অতি মানবীয় বিশুদ্ধ দিব্যচক্ষু দ্বারা… ওপরে দেখতে পেলেন। এরূপ দেখে তিনি বলবান পুরুষ যেমন সঙ্কুচিত বাহুকে… ব্রহ্মলোকে আবির্ভূত হলেন। আর তিনিও সেই ব্রহ্মার ওপরে, ভগবানের নিচে শূন্যে তেজ-কৃৎস্ন পরিকর্ম ভাবনায় সমাপন্ন হয়ে পশ্চিমদিক আশ্রয় করে পদ্মাসনে বসে রইলেন।</p>
<p>অমনি আয়ুষ্মান অনুরুদ্ধের মনে এরূপ চিন্তা উৎপন্ন হলো : ‘ভগবান এখন কোথায় অবস্থান করছেন?’ তিনি অতি মানবীয় বিশুদ্ধ দিব্যচক্ষু দ্বারা… ওপরে দেখতে পেলেন। এরূপ দেখে তিনি বলবান পুরুষ যেমন সঙ্কুচিত বাহুকে… ব্রহ্মলোকে আবির্ভূত হলেন। আর তিনিও সেই ব্রহ্মার ওপরে, ভগবানের নিচে শূন্যে তেজ-কৃৎস্ন পরিকর্ম ভাবনায় সমাপন্ন হয়ে উত্তর দিক আশ্রয় করে পদ্মাসনে বসে রইলেন।</p>
<p>এবার আয়ুষ্মান মহামৌদগল্লায়ন সেই ব্রহ্মার উদ্দেশ্য গাথায় বললেন :</p>
<p>‘হে বন্ধু, আজো কি আপনার সেই ধারণা (মিথ্যাদৃষ্টি) আছে, যা পূর্বে ছিল? ব্রহ্মলোকে প্রভাস্বর অতিক্রান্ত ভগবানকে দেখছেন কি?’</p>
<p>(ব্রহ্মা বললেন) ‘না প্রভু, পূর্বে আমার যে ধারণা ছিল, তা এখন আর নেই। আমি ব্রহ্মলোকে প্রভাস্বর অতিক্রান্ত ভগবানকে দেখছি। আমি আজ কী করে বলবো যে, আমি নিত্য, শ্বাশত?’</p>
<p>তখন ভগবান সে ব্রহ্মার সংবেগ উৎপন্ন করে বলবান পুরুষ যেমন সঙ্কুচিত বাহুকে প্রসারিত করে অথবা প্রসারিত বাহুকে সঙ্কুচিত করে; ঠিক তেমনি ক্ষিপ্রভাবে ব্রহ্মলোক হতে অন্তর্হিত হয়ে জেতবনে আবির্ভূত হলেন। এবার সে ব্রহ্মা অন্যতর ব্রহ্মপরিষদকে আহ্বান করে বললেন, “হে বন্ধু, তুমি এসো। আর আয়ুষ্মান মহামৌদগল্লায়নের নিকট উপস্থিত হয়ে এরূপ জিজ্ঞেস করো, ‘প্রভু মৌদগল্লায়ন, ভগবানের কাছে আরও এরূপ ঋদ্ধিমান মহানুভবসম্পন্ন শিষ্য রয়েছেন কি? যাঁরা মৌদগল্লায়ন, মহাকাশ্যপ, মহাকপ্পিন এবং অনুরুদ্ধের ন্যায় মহাশক্তিশালী?’” ‘হ্যাঁ, বন্ধু’ বলে প্রতিশ্রুতি দিয়ে ব্রহ্মপরিষদ আয়ুষ্মান মহামৌদগল্লায়নের নিকট গিয়ে তাঁকে এরূপ বললেন, ‘প্রভু মৌদগল্লায়ন, ভগবানের কাছে আরও এরূপ ঋদ্ধিমান মহানুভবসম্পন্ন শিষ্য রয়েছেন কি? যাঁরা মৌদগল্লায়ন, মহাকাশ্যপ, মহাকপ্পিন এবং অনুরুদ্ধের ন্যায় মহাশক্তিশালী?’ তখন আয়ুষ্মান মহামৌদগল্লায়ন সেই ব্রহ্মপরিষদকে গাথায় বললেন :</p>
<p>‘(হে বন্ধু,) ভগবানের বহুসংখ্যক ত্রিবিদ্যা, ঋদ্ধিপ্রাপ্ত, পরচিত্ত বিজাননকারী, ক্ষীণাসব তথা অর্হত্ত্বপ্রাপ্ত শিষ্য রয়েছেন।’</p>
<p>তখন সে ব্রহ্মপরিষদ আয়ুষ্মান মহামৌদগল্লায়নের বাক্য অভিনন্দন, অনুমোদন করে সেই ব্রহ্মার নিকট উপস্থিত হলেন। আর এরূপ বললেন, ‘হে বন্ধু, আয়ুষ্মান মহামৌদগল্লায়ন এরূপ বলেছেন :</p>
<p>ভগবানের বহুসংখ্যক ত্রিবিদ্যা, ঋদ্ধিপ্রাপ্ত, পরচিত্ত বিজাননকারী, ক্ষীণাসব তথা অর্হৎপ্রাপ্ত শিষ্য রয়েছেন।’</p>
<p>সেই ব্রহ্মপরিষদ ব্রহ্মার কাছে এরূপ বললেন। তা শুনে সেই ব্রহ্মা খুশি মনে ব্রহ্মপরিষদের ভাষিত বাক্য অভিনন্দিত করলেন।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
