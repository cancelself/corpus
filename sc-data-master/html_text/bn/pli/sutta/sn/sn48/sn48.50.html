<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn48.50' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>ইন্দ্রিয় সংযুক্তইন্দ্রিয় সংযুক্ত</li>
<li class='vagga'>জরা বর্গ</li>
</ul>
<h1 class='sutta'>৪৮.৫০. আপণ সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান অঙ্গের মধ্যে আপণ নামক অঙ্গদের গ্রামে অবস্থান করছিলেন। তথায় ভগবান আয়ুষ্মান সারিপুত্রকে আহ্বান করে বললেন :</p>
<p>“হে সারিপুত্র, যেই আর্যশ্রাবক তথাগতের প্রতি একান্তগত ও অত্যন্ত শ্রদ্ধাসম্পন্ন, সে কী তথাগত বা তথাগতের শাসনে সন্দেহ কিংবা বিচিকিৎসা উৎপন্ন করে না?”</p>
<p>“ভন্তে, যেই আর্যশ্রাবক তথাগতের প্রতি একান্তগত ও অত্যন্ত শ্রদ্ধাসম্পন্ন, সে তথাগত বা তথাগতের শাসনে সন্দেহ কিংবা বিচিকিৎসা উৎপন্ন করে না। শ্রদ্ধাবান আর্যশ্রাবকের নিকট এরূপই প্রত্যাশিত যে, সে অকুশলধর্মসমূহ প্রহানের জন্য এবং কুশলধর্মসমূহ অর্জনের জন্য বলবান ও দৃঢ়পরাক্রমী হয়ে এবং কুশলধর্মসমূহের পথ ত্যাগ না করে আরব্ধবীর্য হয়ে অবস্থান করে। ভন্তে, তার সেরূপ বীর্যই হচ্ছে বীর্যেন্দ্রিয়।</p>
<p>ভন্তে, শ্রদ্ধাবান আর্যশ্রাবক ও আরব্ধবীর্যের নিকট এরূপই প্রত্যাশিত যে, সে স্মৃতিমান হবে এবং পরম স্মৃতিতে (প্রজ্ঞায়) সমৃদ্ধ হয়ে সুদীর্ঘকাল পূর্বের কৃতকর্ম ও কথিত বিষয় অনুস্মরণ করতে পারবে। ভন্তে, তার সেরূপ স্মৃতিই হচ্ছে স্মৃতিন্দ্রিয়।</p>
<p>ভন্তে, শ্রদ্ধাবান আর্যশ্রাবক, আরব্ধবীর্য ও একাগ্রমনার (উপস্থাপিত স্মৃতিমানের) নিকট এরূপই প্রত্যাশিত যে, সে আলম্বন পরিত্যাগ করে সমাধি ও চিত্তের একাগ্রতা লাভ করে। ভন্তে, তার সেরূপ সমাধিই হচ্ছে সমাধিন্দ্রিয়।</p>
<p>ভন্তে, শ্রদ্ধাবান আর্যশ্রাবক, আরব্ধবীর্য, একাগ্রমনা ও সমাহিতচিত্ত ব্যক্তির নিকট এরূপই প্রত্যাশিত যে, সে সংসার সৃষ্টির আদি ও অন্ত যে অচিন্তনীয় তা উত্তমরূপে জানবে। অবিদ্যা, নীবরণ, তৃষ্ণা ও সংযোজনের মাধ্যমে দেহান্তর প্রাপ্ত ও পুনর্জন্ম গ্রহণকারী সত্ত্বগণের নিকট এই বিষয় উত্তমরূপে উপলব্ধ হয় না। অবিদ্যা ও অশুচিকায়ের সম্পূর্ণরূপে বিরাগ এবং নিরোধ হচ্ছে শান্তিপদ (নির্বাণ) ও উত্তমপদ; যথা : সর্ব সংস্কারের নিবৃত্তি, সকল উপধির (উপাদান) পরিত্যাগ, তৃষ্ণাক্ষয় ও বিরাগ নিরোধই নির্বাণ। ভন্তে, তার সেরূপ প্রজ্ঞাই হচ্ছে প্রজ্ঞেন্দ্রিয়।</p>
<p>ভন্তে, সেই শ্রদ্ধাবান আর্যশ্রাবক এরূপে বারংবার উদ্যম করে, সম্মুখে অগ্রসর হয়ে, মনকে কেন্দ্রীভূত করে এবং উত্তমরূপে জ্ঞাত হয়ে এরূপ অভিপ্রসন্ন হয় যে, ‘এই সেই ধর্ম যাতে আমি পূর্বে শুধুমাত্র শ্রুতবান ছিলাম। কিন্তু এখন আমি এই কায়েই তা উপলব্ধি করে অবস্থান করছি ও প্রজ্ঞা দ্বারা বিস্তৃতভাবে জ্ঞাত আছি। ভন্তে, তার সেরূপ শ্রদ্ধাই হচ্ছে শ্রদ্ধেন্দ্রিয়।”</p>
<p>“সাধু, সাধু, সারিপুত্র, যেই আর্যশ্রাবক তথাগতের প্রতি একান্তগত ও অত্যন্ত শ্রদ্ধাসম্পন্ন, সে তথাগত বা তথাগতের শাসনে সন্দেহ কিংবা বিচিকিৎসা উৎপন্ন করে না। শ্রদ্ধাবান আর্যশ্রাবকের নিকট এরূপই প্রত্যাশিত যে, সে অকুশলধর্মসমূহ প্রহানের জন্য এবং কুশলধর্মসমূহ অর্জনের জন্য বলবান ও দৃঢ়পরাক্রমী হয়ে এবং কুশলধর্মসমূহের পথ ত্যাগ না করে আরব্ধবীর্য হয়ে অবস্থান করে। সারিপুত্র, তার সেরূপ বীর্যই হচ্ছে বীর্যেন্দ্রিয়।</p>
<p>সারিপুত্র, শ্রদ্ধাবান আর্যশ্রাবক ও আরব্ধবীর্যের নিকট এরূপই প্রত্যাশিত যে, সে স্মৃতিমান হবে এবং পরম স্মৃতিতে (প্রজ্ঞায়) সমৃদ্ধ হয়ে সুদীর্ঘকাল পূর্বের কৃতকর্ম ও কথিত বিষয় অনুস্মরণ করতে পারবে। সারিপুত্র, তার সেরূপ স্মৃতিই হচ্ছে স্মৃতিন্দ্রিয়।</p>
<p>সারিপুত্র, শ্রদ্ধাবান আর্যশ্রাবক, আরব্ধবীর্য ও একাগ্রমনার (উপস্থাপিত স্মৃতিমানের) নিকট এরূপই প্রত্যাশিত যে, সে আরম্মণ পরিত্যাগ করে সমাধি ও চিত্তের একাগ্রতা লাভ করে। সারিপুত্র, তার সেরূপ সমাধিই হচ্ছে সমাধিন্দ্রিয়।</p>
<p>সারিপুত্র, শ্রদ্ধাবান আর্যশ্রাবক, আরব্ধবীর্য, একাগ্রমনা ও সমাহিতচিত্ত ব্যক্তির নিকট এরূপই প্রত্যাশিত যে, সে সংসার সৃষ্টির আদি ও অন্ত যে অচিন্তনীয় তা উত্তমরূপে জানবে। অবিদ্যা, নীবরণ, তৃষ্ণা ও সংযোজনের মাধ্যমে দেহান্তর প্রাপ্ত ও পুনর্জন্ম গ্রহণকারী সত্ত্বগণের নিকট এই বিষয় উত্তমরূপে উপলব্ধি হয় না। অবিদ্যা ও অশুচিকায়ের সম্পূর্ণরূপে বিরাগ এবং নিরোধ হচ্ছে শান্তিপদ (নির্বাণ) ও উত্তমপদ; যথা : সর্ব সংস্কারের নিবৃত্তি, সকল উপধির (উপাদান) পরিত্যাগ, তৃষ্ণাক্ষয় ও বিরাগ নিরোধই নির্বাণ। সারিপুত্র, তার সেরূপ প্রজ্ঞাই হচ্ছে প্রজ্ঞেন্দ্রিয়।</p>
<p>সারিপুত্র, সেই শ্রদ্ধাবান আর্যশ্রাবক এরূপে বারংবার উদ্যম করে, সম্মুখে অগ্রসর হয়ে, মনকে কেন্দ্রীভূত করে এবং উত্তমরূপে জ্ঞাত হয়ে এরূপ অভিপ্রসন্ন হয় যে, ‘এই সেই ধর্ম যাতে আমি পূর্বে শুধুমাত্র শ্রুতবান ছিলাম। কিন্তু এখন আমি এই কায়েই তা উপলব্ধি করে অবস্থান করছি ও প্রজ্ঞা দ্বারা বিস্তৃতভাবে জ্ঞাত আছি। সারিপুত্র, তার সেরূপ শ্রদ্ধাই হচ্ছে শ্রদ্ধেন্দ্রিয়।” দশম সূত্র।</p>
<p class='end'>জরা বর্গ সমাপ্ত।</p>
<p class='uddana-intro'>তস্সুদ্দানং/সূত্রসূচি</p>
<p class='uddana'>জরা, উণ্ণাভ ব্রাহ্মণ, সাকেত, পূর্বকোষ্ঠক;<br>
চারি পূর্বারাম, পিণ্ডোল, আপণে ইতি॥</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
