<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn48.10' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>ইন্দ্রিয় সংযুক্তইন্দ্রিয় সংযুক্ত</li>
<li class='vagga'>শুদ্ধি বর্গ</li>
</ul>
<h1 class='sutta'>৪৮.১০. দ্বিতীয় বিভঙ্গ সূত্র</h1>
</header>
<p>“হে ভিক্ষুগণ, পাঁচ প্রকার ইন্দ্রিয় আছে। সেই পাঁচ প্রকার কী কী? শ্রদ্ধা-ইন্দ্রিয়, বীর্য-ইন্দ্রিয়, স্মৃতি-ইন্দ্রিয়, সমাধি-ইন্দ্রিয় ও প্রজ্ঞা-ইন্দ্রিয়। ভিক্ষুগণ, শ্রদ্ধা-ইন্দ্রিয় কীরূপ? এক্ষেত্রে আর্যশ্রাবক শ্রদ্ধাবান হয় এবং এরূপে তথাগতের বোধিজ্ঞানের প্রতি শ্রদ্ধা করে; যথা : ‘ইনি সেই ভগবান, অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, অনুত্তর পুরুষ দমনকারী সারথি, দেব-মনুষ্যগণের শাস্তা, বুদ্ধ ভগবান।’ ইহাকেই শ্রদ্ধেন্দ্রিয় বলে।</p>
<p>বীর্যেন্দ্রিয় কীরূপ? এক্ষেত্রে আর্যশ্রাবক অকুশলধর্মসমূহ প্রহানের জন্য এবং কুশলধর্মসমূহ লাভের জন্য আরব্ধবীর্য হয়, স্থির সংকল্প ও দৃঢ়পরাক্রমী হয় এবং কুশলধর্মসমূহের ধুর ত্যাগ না করে অবস্থান করে। সে অনুৎপন্ন পাপ ও অনুৎপন্ন অকুশলধর্মসমূহ অনুৎপন্নের জন্য, উৎপন্ন পাপ ও উৎপন্ন অকুশলধর্মসমূহ প্রহানের জন্য, অনুৎপন্ন কুশলধর্মসমূহ উৎপন্নের জন্য এবং উৎপন্ন কুশলধর্মসমূহের স্থিতি, সুরক্ষা, বৃদ্ধি, বৈপুল্য, বর্ধন ও পূর্ণতার জন্য ছন্দ (ইচ্ছা) উৎপাদন করে, প্রচেষ্টা করে, বীর্য প্রয়োগ করে এবং চিত্তকে সে বিষয়ে বাধ্য রাখে ও নমিত করে। ইহাকেই বীর্যেন্দ্রিয় বলে।</p>
<p>স্মৃতিন্দ্রিয় কীরূপ? এক্ষেত্রে আর্যশ্রাবক স্মৃতিমান হয়। পরম স্মৃতিতে সমৃদ্ধ হয়ে সুদীর্ঘকাল পূর্বের কৃতকর্ম ও কথিত বিষয় স্মরণ করতে পারে। সে বীর্যবান, সম্প্রজ্ঞানী ও স্মৃতিমান হয়ে এবং জগতে অভিধ্যা ও দৌর্মনস্য অপনোদন করে কায়ে কায়ানুদর্শী হয়ে অবস্থান করে। অনুরূপভাবে ভিক্ষু বীর্যবান, সম্প্রজ্ঞানী ও স্মৃতিমান হয়ে এবং জগতে অভিধ্যা ও দৌর্মনস্য অপনোদন করে বেদনায় বেদনানুদর্শী, চিত্তে চিত্তানুদর্শী এবং ধর্মে (মনোগোচর বিষয়ে) ধর্মানুদর্শী হয়ে অবস্থান করে। ভিক্ষুগণ, ইহাকেই স্মৃতিন্দ্রিয় বলে।</p>
<p>সমাধিন্দ্রিয় কীরূপ? এক্ষেত্রে আর্যশ্রাবক আলম্বন পরিত্যাগ করে সমাধি ও চিত্তের একাগ্রতা লাভ করে। সে কাম (কামনা) ও অকুশলধর্মসমূহ হতে পৃথক হয়ে সবিতর্ক, সবিচার ও নির্জনতাজনিত প্রীতি-সুখবিমণ্ডিত প্রথম ধ্যানস্তর লাভ করে অবস্থান করে। বিতর্ক ও বিচারের উপশমে আধ্যাত্মিক সম্প্রসাদী ও চিত্তের একীভাব আনয়নকারী বিতর্ক ও বিচারহীন সমাধিজনিত প্রীতি-সুখমণ্ডিত দ্বিতীয় ধ্যানস্তর লাভ করে অবস্থান করে। প্রীতির প্রতিও বিরাগী হয়ে, উপেক্ষাশীল হয়ে অবস্থান করে এবং স্মৃতিমান ও সম্প্রজ্ঞানী হয়ে কায়িক সুখ অনুভব করে। যে অবস্থায় থাকলে আর্যগণ ‘উপেক্ষাশীল স্মৃতিমান সুখ-বিহারী’ বলে অভিহিত করেন, সেই তৃতীয় ধ্যানস্তর লাভ করে অবস্থান করে। শারীরিক সুখ-দুঃখ প্রহান করে এবং পূর্বেই মানসিক সৌমনস্য ও দৌর্মনস্যের বিনাশসাধন করে সুখ-দুঃখহীন ‘উপেক্ষা-স্মৃতি-পরিশুদ্ধি’ নামক চতুর্থ ধ্যানস্তর লাভ করে অবস্থান করে। ইহাকেই সমাধিন্দ্রিয় বলে।</p>
<p>প্রজ্ঞেন্দ্রিয় কীরূপ? ভিক্ষুগণ, এক্ষেত্রে আর্যশ্রাবক প্রজ্ঞাবান হয়। আর্যনির্বেধিক ও সম্যকরূপে দুঃখক্ষয়কর উদয়-বিলয়গামী প্রজ্ঞায় সমন্নাগত হয়। সে ‘ইহা দুঃখ’ বলে যথাযথভাবে জানে। ‘ইহা দুঃখ-সমুদয়’ ‘ইহা দুঃখ-নিরোধ’ এবং ‘ইহা দুঃখ-নিরোধগামিনী প্রতিপদা’ বলেও যথাযথভাবে জানে। ইহাকেই প্রজ্ঞেন্দ্রিয় বলে। ভিক্ষুগণ, এগুলোই হচ্ছে পঞ্চেন্দ্রিয়।” দশম সূত্র।</p>
<p class='end'>শুদ্ধি বর্গ সমাপ্ত।</p>
<p class='uddana-intro'>তস্সুদ্দানং/সূত্রসূচি</p>
<p class='uddana'>শুদ্ধি, দুই স্রোতা, অর্হত্ত্ব অপর দ্বয়;<br>
শ্রমণ-ব্রাহ্মণ দুই, দ্রষ্টব্য, বিভঙ্গ অপর দ্বয়॥</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
