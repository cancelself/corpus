<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn48.42' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>ইন্দ্রিয় সংযুক্তইন্দ্রিয় সংযুক্ত</li>
<li class='vagga'>জরা বর্গ</li>
</ul>
<h1 class='sutta'>৪৮.৪২. উণ্ণাভ ব্রাহ্মণ সূত্র</h1>
</header>
<p>শ্রাবস্তী নিদান। অতঃপর উণ্ণাভ ব্রাহ্মণ ভগবানের নিকট উপস্থিত হয়ে ভগবানের সাথে সম্বোধন করলেন। সম্বোধনীয় কথা ও কুশল-বিনিময় করে একান্তে উপবেশন করলেন। একান্তে উপবিষ্ট উণ্ণাভ ব্রাহ্মণ ভগবানকে এরূপ বললেন :</p>
<p>“ভো গৌতম, নানা বিষয় ও নানা গোচরের পঞ্চেন্দ্রিয় আছে, যা পরস্পরের গোচর-বিষয় জ্ঞাত হয় না। সেই পঞ্চেন্দ্রিয় কী কী? চক্ষু-ইন্দ্রিয়, শ্রোত্র-ইন্দ্রিয়, ঘ্রাণ-ইন্দ্রিয়, জিহ্বা-ইন্দ্রিয় ও কায়-ইন্দ্রিয়। পরস্পরের গোচর-বিষয় জ্ঞাত হতে অক্ষম এই নানা বিষয় ও নানা গোচরের পঞ্চেন্দ্রিয়ের প্রতিশরণ (আশ্রয় স্থল) কি? এই গোচর-বিষয় কে জ্ঞাত হয়?”</p>
<p>“হে ব্রাহ্মণ, নানা বিষয় ও নানা গোচরের পঞ্চেন্দ্রিয় আছে, যা পরস্পরের গোচর-বিষয় জ্ঞাত হয় না। সেই পঞ্চেন্দ্রিয় কী কী? চক্ষু-ইন্দ্রিয়, শ্রোত্র-ইন্দ্রিয়, ঘ্রাণ-ইন্দ্রিয়, জিহ্বা-ইন্দ্রিয় ও কায়-ইন্দ্রিয়। পরস্পরের গোচর-বিষয় জ্ঞাত হতে অক্ষম এই নানা বিষয় ও নানা গোচরের পঞ্চেন্দ্রিয়ের প্রতিশরণ (আশ্রয়স্থল) হচ্ছে মন। মনই এই গোচর-বিষয় জ্ঞাত হয়।”</p>
<blockquote class='gatha'>
<p>4. “ভো গৌতম, মনের প্রতিশরণ কী?”<br>
“ব্রাহ্মণ, স্মৃতিই হচ্ছে মনের প্রতিশরণ।”<br>
“ভো গৌতম, স্মৃতির প্রতিশরণ কী?”<br>
“ব্রাহ্মণ, বিমুক্তিই স্মৃতির প্রতিশরণ।”<br>
“ভো গৌতম, বিমুক্তির প্রতিশরণ কী?”<br>
“ব্রাহ্মণ, নির্বাণই হচ্ছে বিমুক্তির প্রতিশরণ।”<br>
“ভো গৌতম, নির্বাণের প্রতিশরণ কী?”</p>
</blockquote>
<p>“হে ব্রাহ্মণ, তুমি প্রশ্নের সীমা অতিক্রম করেছ, আমি তোমার শেষ প্রশ্ন গ্রহণ করতে পারলাম না। ব্রহ্মচর্য উদ্‌যাপনের লক্ষ্যই হচ্ছে নির্বাণোগধ (নির্বাণে বিজরিত), নির্বাণপরায়ণ ও নির্বাণে পর্যাবসান হওয়া।”</p>
<p>অতঃপর উণ্ণাভ ব্রাহ্মণ ভগবানের ভাষণ অভিনন্দন ও অনুমোদন করে আসন হতে উঠে ভগবানকে প্রদক্ষিণ করে প্রস্থান করলেন।</p>
<p>অনন্তর ভগবান উণ্ণাভ ব্রাহ্মণ প্রস্থানের অনতিবিলম্বে ভিক্ষুগণকে আহ্বান করলেন, “হে ভিক্ষুগণ, যেমন কূটাগারে বা কূটাগার শালায় পূর্বদিকস্থ জানালার দিকে সূর্যোদয়ের সময় জানালা দিয়ে সূর্য রশ্মি প্রবেশ করলে কোন দিকে প্রতিষ্ঠিত হয়?”</p>
<p>“ভন্তে, পশ্চিম দিকের দেয়ালে।”</p>
<p>“ভিক্ষুগণ, ঠিক এরূপেই উণ্ণাভ ব্রাহ্মণের তথাগতের প্রতি যে শ্রদ্ধা নিবিষ্ট হয়েছে ও দৃঢ়ভাবে মূলজাত প্রতিষ্ঠিত হয়েছে, তা শ্রমণ, ব্রাহ্মণ, দেব, মার, ব্রহ্মা এবং জগতে কারও দ্বারা বিনষ্ট হবে না। যদি উণ্ণাভ ব্রাহ্মণ এই মুহুর্তে মৃত্যুবরণ করে, তবে এমন কোনো সংযোজন তার নিকট বিদ্যমান নেই, যেই সংযোজনের দ্বারা সংযুক্ত হয়ে সে পুনরায় ইহজগতে আগমন করবে।” দ্বিতীয় সূত্র।</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
