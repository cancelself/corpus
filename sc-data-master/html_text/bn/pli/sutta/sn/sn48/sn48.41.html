<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn48.41' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>ইন্দ্রিয় সংযুক্তইন্দ্রিয় সংযুক্ত</li>
<li class='vagga'>জরা বর্গ</li>
</ul>
<h1 class='sutta'>৪৮.৪১. জরাধর্ম সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান শ্রাবস্তীর পূর্বারামে মিগারমাতা প্রাসাদে অবস্থান করছিলেন। সে-সময় ভগবান সায়াহ্ন সময়ে নির্জন স্থান হতে উঠে পৃষ্ঠদেশ উত্তপ্ত করার জন্য পশ্চিম দিকে রৌদ্রে উপবিষ্ট ছিলেন।</p>
<p>অতঃপর আয়ুষ্মান আনন্দ ভগবানের নিকট উপস্থিত হয়ে ভগবানকে অভিবাদনপূর্বক ভগবানের অঙ্গ-প্রত্যঙ্গ হস্ত দ্বারা মর্দন করতে করতে ভগবানকে এরূপ বললেন, “আশ্চর্য! ভন্তে, অদ্ভুত! ভন্তে, ভগবানের সেই পরিশুদ্ধ ও নির্মল দেহবর্ণ এখন আর নেই। অঙ্গ-প্রত্যঙ্গ সকল শিথিল ও কুঞ্চিত হয়েছে। শরীর সম্মুখে ঝুঁকে পড়েছে এবং চক্ষু-ইন্দ্রিয়, শ্রোত্র-ইন্দ্রিয়, ঘ্রাণ-ইন্দ্রিয়, জিহ্বা-ইন্দ্রিয় ও কায়-ইন্দ্রিয়সমূহের পরিবর্তন দেখা যাচ্ছে।”</p>
<p>“হে আনন্দ, এরূপই হয়-যৌবনের পরিণতি জরাধর্ম, আরোগ্যের পরিণতি ব্যাধিধর্ম এবং জীবনের পরিণতি মরণধর্ম। জরায় গ্রাস করলে সেই দেহবর্ণ আর পরিশুদ্ধ ও নির্মল থাকে না। অঙ্গ-প্রত্যঙ্গ সকল শিথিল ও কুঞ্চিত হয়। শরীর সম্মুখে ঝুঁকে পড়ে এবং চক্ষু-ইন্দ্রিয়, শ্রোত্র-ইন্দ্রিয়, ঘ্রাণ-ইন্দ্রিয়, জিহ্বা-ইন্দ্রিয় ও কায়-ইন্দ্রিয়সমূহের পরিবর্তন দৃষ্ট হয়।”</p>
<p>ভগবান এরূপ বললেন। অতঃপর সুগত এরূপ বলে শাস্তা আবার এই গাথাদ্বয় ভাষণ করলেন :</p>
<blockquote class='gatha'>
<p>“ধিক্‌ সেই শোচনীয় জরায়, যাতে সবে বিবর্ণ;<br>
মনোরম দেহবর্ণকেও জরায় করে জীর্ণ-শীর্ণ॥<br>
শত বর্ষ আয়ু যার, সেও মৃত্যুপরবশ;<br>
মুক্তি নাহি মরণ হতে, সবেই মৃত্যুর অনুবশ॥” প্রথম সূত্র।</p>
</blockquote>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
