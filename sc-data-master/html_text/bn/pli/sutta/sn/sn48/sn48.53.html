<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn48.53' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>ইন্দ্রিয় সংযুক্তইন্দ্রিয় সংযুক্ত</li>
<li class='vagga'>শূকরখত বর্গ</li>
</ul>
<h1 class='sutta'>৪৮.৫৩. শৈক্ষ্য সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান কৌশাম্বীর ঘোষিতারামে অবস্থান করছিলেন। তথায় ভগবান ভিক্ষুগণকে আহ্বান করলেন :</p>
<p>“হে ভিক্ষুগণ, এমন কোনো পর্যায় বা পদ্ধতি আছে কী, যদ্দরুন শৈক্ষ্য ভিক্ষু শৈক্ষ্যভূমিতে স্থিত হয়ে নিজেকে ‘আমি শৈক্ষ্য’ বলে জানতে পারে এবং অশৈক্ষ্য ভিক্ষু অশৈক্ষ্যভূমিতে স্থিত হয়ে নিজেকে ‘আমি অশৈক্ষ্য’ বলে জানতে পারে?”</p>
<p>“ভন্তে, ভগবান হচ্ছেন আমাদের মূল,ধর্ম-উপদেষ্টা ও প্রতিশরণ। ভন্তে, তা উত্তম হয়, যদি ভগবান এই ভাষিত বিষয়ের অর্থ প্রতিভাত (প্রকাশ) করেন। ভগবান হতে শ্রবণ করে ভিক্ষুগণ তা ধারণ করবেন।”</p>
<p>“ভিক্ষুগণ, এমন পর্যায় বা পদ্ধতি আছে, যদ্দরুন শৈক্ষ্য ভিক্ষু শৈক্ষ্যভূমিতে স্থিত হয়ে নিজেকে ‘আমি শৈক্ষ্য’ বলে জানতে পারে এবং অশৈক্ষ্য ভিক্ষু অশৈক্ষ্যভূমিতে স্থিত হয়ে নিজেকে ‘আমি অশৈক্ষ্য’ বলে জানতে পারে।”</p>
<p>“ভিক্ষুগণ, কোন পর্যায় বা পদ্ধতির দরুন শৈক্ষ্য ভিক্ষু শৈক্ষ্যভূমিতে স্থিত হয়ে নিজেকে ‘আমি শৈক্ষ্য’ বলে জানতে পারে? এক্ষেত্রে শৈক্ষ্য ভিক্ষু ‘ইহা দুঃখ’ তা যথার্থরূপে অবগত হয়। ‘ইহা দুঃখ-সমুদয়’ ‘ইহা দুঃখ-নিরোধ’ ও ‘ইহা দুঃখ-নিরোধগামিনী প্রতিপদা (উপায়)’ তাও যথার্থরূপে অবগত হয়। ভিক্ষুগণ, এই পর্যায়ের দরুন শৈক্ষ্য ভিক্ষু শৈক্ষ্যভূমিতে স্থিত হয়ে নিজেকে ‘আমি শৈক্ষ্য’ বলে জানতে পারে।</p>
<p>পুনশ্চ, ভিক্ষুগণ, শৈক্ষ্য ভিক্ষু এরূপে প্রভেদ করে : ‘এই ধর্ম-বিনয়ের বাইরে অন্য কোনো শ্রমণ বা ব্রাহ্মণ আছে কী, যে ভগবানের ন্যায় এরূপে সত্য; যথার্থ ও নির্বাণপ্রদ ধর্মদেশনা করতে সক্ষম?’ সে এরূপ জ্ঞাত হয়-‘এই ধর্ম-বিনয়ের বাইরে অন্য কোনো শ্রমণ বা ব্রাহ্মণ নেই, যে ভগবানের ন্যায় এরূপে সত্য; যথার্থ ও নির্বাণপ্রদ ধর্মদেশনা করতে সক্ষম।’ এই পর্যায়ের দরুনও শৈক্ষ্য ভিক্ষু শৈক্ষ্যভূমিতে স্থিত হয়ে নিজেকে ‘আমি শৈক্ষ্য’ বলে জানতে পারে।</p>
<p>পুনশ্চ,ভিক্ষুগণ, শৈক্ষ্য ভিক্ষু পঞ্চেন্দ্রিয় প্রকৃষ্টরূপে জ্ঞাত হয়; যথা : শ্রদ্ধেন্দ্রিয়, বীর্যেন্দ্রিয়, স্মৃতিন্দ্রিয়, সমাধিন্দ্রিয় ও প্রজ্ঞেন্দ্রিয়। কিন্তু তৎ সমস্তের যে গতি, পরমপ্রাপ্তি, যে ফল ও যেই পর্যাবসান, তা কখনো সে কায় দ্বারা উপলব্ধি করে অবস্থান করে না; শুধুমাত্র প্রজ্ঞা দ্বারা উপলব্ধি করে দর্শন করে মাত্র। এই পর্যায়ের দরুনও শৈক্ষ্য ভিক্ষু শৈক্ষ্যভূমিতে স্থিত হয়ে নিজেকে ‘আমি শৈক্ষ্য’ বলে জানতে পারে।</p>
<p>ভিক্ষুগণ, কোন পর্যায় বা পদ্ধতির দরুন অশৈক্ষ্য ভিক্ষু অশৈক্ষ্যভূমিতে স্থিত হয়ে নিজেকে ‘আমি অশৈক্ষ্য’ বলে জানতে পারে? এক্ষেত্রে অশৈক্ষ্য ভিক্ষু পঞ্চেন্দ্রিয় প্রকৃষ্টরূপে জ্ঞাত হয়; যথা : শ্রদ্ধেন্দ্রিয়, বীর্যেন্দ্রিয়, স্মৃতিন্দ্রিয়, সমাধিন্দ্রিয় ও প্রজ্ঞেন্দ্রিয়। আর তৎ সমস্তের যে গতি, পরমপ্রাপ্তি, যে ফল ও যেই পর্যাবসান, তা সে নিজ কায় দ্বারা উপলব্ধি করে অবস্থান করে এবং প্রজ্ঞা দ্বারা উপলব্ধি করে দর্শন করে। ভিক্ষুগণ, এই পর্যায়ের দরুন অশৈক্ষ্য ভিক্ষু অশৈক্ষ্যভূমিতে স্থিত হয়ে নিজেকে ‘আমি অশৈক্ষ্য’ বলে জানতে পারে।</p>
<p>“পুনশ্চ, ভিক্ষুগণ, অশৈক্ষ্য ভিক্ষু ষড়-ইন্দ্রিয় জ্ঞাত হয়। চক্ষু-ইন্দ্রিয়, শ্রোত্র-ইন্দ্রিয়, ঘ্রাণ-ইন্দ্রিয়, জিহ্বা-ইন্দ্রিয়, কায়-ইন্দ্রিয় ও মনো-ইন্দ্রিয়; এই সকল ষড়-ইন্দ্রিয় সর্বক্ষেত্রে সর্বদা ও সম্পূর্ণরূপে নিরুদ্ধ হবে এবং অপর ষড়-ইন্দ্রিয় কোথাও কোনো বিষয়ে উৎপন্ন হবে না, তা প্রকৃষ্টরূপে জ্ঞাত হয়। ভিক্ষুগণ, এই পর্যায়ের দরুনও অশৈক্ষ্য ভিক্ষু অশৈক্ষ্যভূমিতে স্থিত হয়ে নিজেকে ‘আমি অশৈক্ষ্য’ বলে জানতে পারে।” তৃতীয় সূত্র।</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
