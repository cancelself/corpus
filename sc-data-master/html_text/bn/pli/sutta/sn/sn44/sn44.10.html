<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn44.10' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>অব্যাকৃত-সংযুক্তঅব্যাকৃত-সংযুক্ত</li>
</ul>
<h1 class='sutta'>৪৪.১০. আনন্দ সূত্র</h1>
</header>
<p>অতঃপর বচ্ছগোত্র পরিব্রাজক যেখানে ভগবান ছিলেন সেখান উপস্থিত হয়ে ভগবানের সহিত প্রীতি-আলাপ ও কুশল-প্রশ্নাদি বিনিময় করে একপাশে উপবেশন করলেন। একপাশে উপবিষ্ট বচ্ছগোত্র পরিব্রাজক ভগবানকে বললেন :</p>
<p>“ভো গৌতম, আত্মা আছে কি?” এরূপ জিজ্ঞাসিত হয়ে ভগবান নীরবতা অবলম্বন করলেন। ‘ভো গৌতম, আত্মা নাই কি?’ দ্বিতীয়বারও ভগবান নীরব রইলেন। অতঃপর বচ্ছগোত্র পরিব্রাজক আসন হতে উঠে প্রস্থান করলেন।</p>
<p>বচ্ছগোত্র পরিব্রাজক চলে যাবার পরক্ষণেই আয়ুষ্মান আনন্দ ভগবানকে বললেন, “ভন্তে, ভগবান কেন বচ্ছগোত্র পরিব্রাজকের প্রশ্নের কোনো উত্তর প্রদান করলেন না?” “হে আনন্দ, যদি আমি বচ্ছগোত্র পরিব্রাজক কর্তৃক আত্মা আছে কি? জিজ্ঞাসিত হয়ে ‘আত্মা আছে’ বলে উত্তর প্রদান করতাম, তাহলে শাশ্বতবাদী যে সকল শ্রমণ-ব্রাহ্মণ আছে তাদেরকে অনুসরণ করা হতো।” “হে আনন্দ, যদি আমি বচ্ছ গোত্র পরিব্রাজক কর্তৃক ‘আত্মা নাই কি?’ ‘জিজ্ঞাসিত হয়ে’ আত্মা নাই বলে উত্তর প্রদান করতাম, তাহলে উচ্ছেদবাদী যে সকল শ্রমণ-ব্রাহ্মণ আছে তাদেরকে অনুসরণ করা হতো।” “হে আনন্দ, যদি আমি বচ্ছগোত্র পরিব্রাজক কর্তৃক ‘আত্মা আছে কি?’ জিজ্ঞাসিত হয়ে ‘আত্মা আছে’ বলে উত্তর প্রদান করতাম, তাহলে কি তা ‘সমস্ত ধর্ম অনাত্ম’ এই জ্ঞান উৎপত্তির পক্ষে যথোপযুক্ত হতো?” “নিশ্চয়ই নয় ভন্তে।” “হে আনন্দ, যদি আমি বচ্ছগোত্র পরিব্রাজক কর্তৃক ‘আত্মা নাই কি?’ জিজ্ঞাসিত হয়ে ‘আত্মা নাই’ বলে উত্তর প্রদান করতাম, তাহলে সম্মোহিত বচ্ছগোত্র পরিব্রাজকের অধিক সম্মোহ উৎপন্ন হতো যে, “অহো! পূর্বে নিশ্চয় আমার আত্মা ছিল বর্তমানে তাও নেই।”</p>
<p class='endsutta'>দশম সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
