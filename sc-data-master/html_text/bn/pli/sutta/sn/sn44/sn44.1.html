<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn44.1' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>অব্যাকৃত-সংযুক্তঅব্যাকৃত-সংযুক্ত</li>
</ul>
<h1 class='sutta'>৪৪.১. ক্ষেমা সূত্র</h1>
</header>
<p>এক সময় ভগবান শ্রাবস্তীতে অবস্থান করছিলেন, জেতবনে, অনাথপিণ্ডিকের বিহারে। সে সময় ভিক্ষুণী ক্ষেমা কোশলরাজ্যে জনহিতার্থে ভ্রমণ করতে করতে শ্রাবস্তী এবং সাকেতের মধ্যবর্তী তোরণবত্থুতে বাস করার অভিপ্রায়ে উপস্থিত হলেন। তখন কোশলরাজ প্রসেনজিৎও সাকেত হতে শ্রাবস্তীতে যাবার সময় সাকেত এবং শ্রাবস্তীর মধ্যবর্তী তোরণবত্থুতে একরাত্রি বাস করার জন্য উপনীত হলেন। অতঃপর কোশলরাজ প্রসেনজিৎ জনৈক পুরুষকে সম্বোধন করে বললেন, “ওহে পুরুষ, তোরণবত্থুতে সেরূপ কোনো শ্রমণ বা ব্রাহ্মণ আছে কিনা জেনে আস, যাতে আমি তাঁর সমীপে উপস্থিত হয়ে উনার সান্নিধ্য লাভ করতে পারি।”</p>
<p>“যথা আজ্ঞা, দেব!” বলে সেই পুরুষ কোশলরাজ প্রসেনজিৎকে প্রতিশ্রুতি দিয়ে সমগ্র তোরণবত্থু ভ্রমণ করে এমন কোনো শ্রমণ বা ব্রাহ্মণ দেখল না কোশলরাজ প্রসেনজিৎ যাঁর সান্নিধ্য লাভ করতে পারেন। সেই পুরুষ তোরণবত্থুতে বাস করার অভিপ্রায়ে উপনীত ভিক্ষুণী ক্ষেমাকে দেখল। দেখে যেখানে কোশলরাজ প্রসেনজিৎ সেখানে উপস্থিত হয়ে কোশলরাজ প্রসেনজিৎকে বলল, “দেব, তোরণবত্থুতে এমন কোনো শ্রমণ বা ব্রাহ্মণ নেই, দেব যাঁর সান্নিধ্য লাভ করতে পারেন। সেই ভগবান, অর্হৎ সম্যকসম্বুদ্ধের ক্ষেমা নাম্মী একজন শ্রাবিকা আছেন। সেই আর্যার সম্পর্কে এরূপ কল্যাণকীর্তিশব্দ (যশোগাথা) প্রকাশিত হয়েছে, ‘তিনি পণ্ডিত, অভিজ্ঞা, মেধাবিনী, বহুশ্রুতা, সুবক্তা, সুপ্রতিভাসম্পন্না’। দেব তাঁর সান্নিধ্য লাভ করুন।”</p>
<p>তখন কোশলরাজ প্রসেনজিৎ যেখানে ক্ষেমা ভিক্ষুণী ছিলেন সেখানে উপস্থিত হয়ে ক্ষেমা ভিক্ষুণীকে অভিবাদন করে একপাশে উপবেশন করলেন। একপাশে উপবিষ্ট কোশলরাজ প্রসেনজিৎ ভিক্ষুণী ক্ষেমাকে বললেন, ‘আর্যে, মৃত্যুর পর তথাগত থাকে কি?” “মহারাজ, ইহা ভগবান কর্তৃক অব্যাকৃত (অব্যাখ্যাত) যে ‘মৃত্যুর পর তথাগত থাকে’।” “আর্যে, মৃত্যুর পর কি তথাগত থাকে না?” “মহারাজ ইহাও ভগবান কর্তৃক অব্যাখ্যাত যে ‘মৃত্যুর পর তথাগত থাকে না’।” “আর্যে, মৃত্যুর পর কি তথাগত থাকে, নাও থাকে?” “মহারাজ, ইহা ভগবান কর্তৃক অব্যাখ্যাত যে ‘মৃত্যুর পর তথাগত থাকে, নাও থাকে’।” “আর্যে, মৃত্যুর পর কি তথাগত থাকেও না, না থাকেও না?” “মহারাজ, ইহাও ভগবান কর্তৃক অব্যাখ্যাত যে ‘মৃত্যুর পর তথাগত থাকেও না, না থাকেও না।’”</p>
<p>“‘আর্যে, মৃত্যুর পর তথাগত থাকে কি?’ এরূপ জিজ্ঞাসিত হয়ে আপনি বলেছেন, মহারাজ, ভগবান কর্তৃক ইহা অব্যাখ্যাত যে ‘মৃত্যুর পর তথাগত থাকে।’ ‘আর্যে, মৃত্যুর পর কি তথাগত থাকে না?’ এরূপ জিজ্ঞাসিত হয়ে আপনি বলেছেন, ‘মহারাজ, ইহাও ভগবান কর্তৃক অব্যাখ্যাত যে, মৃত্যুর পর তথাগত থাকে না।’ ‘আর্যে, মৃত্যুর পর কি তথাগত থাকে, নাও থাকে?’ এরূপ জিজ্ঞাসিত হয়ে আপনি বলেছেন, ‘মহারাজ, ইহা ভগবান কর্তৃক অব্যাখ্যাত যে, মৃত্যুর পর তথাগত থাকে, নাও থাকে।’ ‘আর্যে, মৃত্যুর পর কি তথাগত থাকেও না, না থাকেও না?’ এরূপ জিজ্ঞাসিত হয়ে আপনি বলেছেন, ‘মহারাজ, ইহাও ভগবান কর্তৃক অব্যাখ্যাত যে, মৃত্যুর পর তথাগত থাকেও না, না থাকেও না।’ আর্যে, কী হেতু কী প্রত্যয় যে ভগবান কর্তৃক ইহা অব্যাখ্যাত হয়েছে?”</p>
<p>“তাহলে মহারাজ, আমি এ বিষয়ে আপনাকে প্রতি-প্রশ্ন জিজ্ঞেস করব, আপনি অভিরুচি অনুসারে ইহার উত্তর প্রদান করুন। মহারাজ, আপনি ইহা কী মনে করেন, এমন কোনো গণক বা মুদ্রিক বা সংখ্যাকারী আছে কি, যে গঙ্গার বালুকারাশি এভাবে গণনা করতে পারে, এতটি বালুকা বা এতশত বালুকা বা এতসহস্র বালুকা বা এত শত সহস্র বালুকা?” “নিশ্চয়ই নেই, আর্যে।” “এমন কোনো গণক বা মুদ্রিক বা সংখ্যাকারী আছে কি, যে মহাসমুদ্রের জলরাশি এভাবে গণনা করতে পারে, এত পাত্র জল, বা এত শতপাত্র জল বা এত সহস্র পাত্র জল বা এত শতসহস্রপাত্র জল?” “নিশ্চয়ই নেই, আর্যে।” “তার কারণ কী?” “আর্যে, মহাসমুদ্র সুগভীর, অপ্রমেয় ও দুর্জ্ঞেয়।”</p>
<p>তদ্রূপভাবে মহারাজ, তথাগতকে (সত্ত্ব) বিজ্ঞাপিত করার সময় যে রূপ দ্বারা (রূপী বলে) বিজ্ঞাপিত করা যায়; সেই রূপ (তৎপ্রতিবদ্ধ সংযোজন প্রহাণ হেতু ক্ষীণাসব) তথাগতের প্রহীন (পরিত্যক্ত), উচ্ছিন্নমূল, শীর্ষবিহীন তালবৃক্ষসদৃশ, পুনর্ভবরহিত, ভবিষ্যতে অনুৎপত্তিশীল হয়েছে। মহারাজ, তথাগত রূপ-সংখ্যা (ব্যবহার) বিমুক্ত হয়েছেন , মহাসমুদ্রের ন্যায় গুণগভীর, অপরিমেয় ও দুর্জ্ঞেয় হয়েছেন। সুতরাং ‘মৃত্যুর পর তথাগত থাকে’ বলা চলে না। ‘মৃত্যুর পর তথাগত থাকে না’ বলা চলে না। ‘মৃত্যুর পর তথাগত থাকে, নাও থাকে’ বলা চলে না। ‘মৃত্যুর পর তথাগত থাকেও না, না থাকেও না’ বলা চলে না ।</p>
<p>তথাগতকে (সত্ত্ব) বিজ্ঞাপিত করার সময় যে বেদনা দ্বারা বিজ্ঞাপিত করা যায়; সেই বেদনা তথাগতের প্রহীন, উচ্ছিন্নমূল, শীর্ষবিহীন তালবৃক্ষসদৃশ, পুনর্ভবরহিত, ভবিষ্যতে অনুৎপত্তিশীল হয়েছে। মহারাজ, তথাগত বেদনা-সংখ্যা (ব্যবহার) বিমুক্ত হয়েছেন, মহাসমুদ্রের ন্যায় গুণগভীর, অপরিমেয় ও দুর্জ্ঞেয় হয়েছেন। সুতরাং ‘মৃত্যুর পর তথাগত থাকে’ বলা চলে না। ‘মৃত্যুর পর তথাগত থাকে না’ বলা চলে না। ‘মৃত্যুর পর তথাগত থাকে, নাও থাকে’ বলা চলে না। ‘মৃত্যুর পর তথাগত থাকেও না, না থাকেও না’ বলা চলে না।</p>
<p>তথাগতকে (সত্ত্ব) বিজ্ঞাপিত করার সময় যে সংজ্ঞা দ্বারা বিজ্ঞাপিত করা যায়; সেই সংজ্ঞা তথাগতের প্রহীন, উচ্ছিন্নমূল, শীর্ষবিহীন তালবৃক্ষসদৃশ, পুনর্ভবরহিত, ভবিষ্যতে অনুৎপত্তিশীল হয়েছে। মহারাজ, তথাগত সংজ্ঞা-সংখ্যা (ব্যবহার) বিমুক্ত হয়েছেন, মহাসমুদ্রের ন্যায় গুণগভীর, অপরিমেয় ও দুর্জ্ঞেয় হয়েছেন। সুতরাং ‘মৃত্যুর পর তথাগত থাকে’ বলা চলে না। ‘মৃত্যুর পর তথাগত থাকে না’ বলা চলে না। ‘মৃত্যুর পর তথাগত থাকে, নাও থাকে’ বলা চলে না। ‘মৃত্যুর পর তথাগত থাকেও না, না থাকেও না’ বলা চলে না।</p>
<p>তথাগতকে (সত্ত্ব) বিজ্ঞাপিত করার সময় যে সংস্কার দ্বারা বিজ্ঞাপিত করা যায়; সেই সংস্কার তথাগতের প্রহীন, উচ্ছিন্নমূল, শীর্ষবিহীন তালবৃক্ষসদৃশ, পুনর্ভবরহিত, ভবিষ্যতে অনুৎপত্তিশীল হয়েছে। মহারাজ, তথাগত সংস্কার-সংখ্যা (ব্যবহার) বিমুক্ত হয়েছেন, মহাসমুদ্রের ন্যায় গুণগভীর, অপরিমেয় ও দুর্জ্ঞেয় হয়েছেন। সুতরাং ‘মৃত্যুর পর তথাগত থাকে’ বলা চলে না। ‘মৃত্যুর পর তথাগত থাকে না’ বলা চলে না। ‘মৃত্যুর পর তথাগত থাকে, নাও থাকে’ বলা চলে না। ‘মৃত্যুর পর তথাগত থাকেও না, না থাকেও না’ বলা চলে না।</p>
<p>তথাগতকে (সত্ত্ব) বিজ্ঞাপিত করার সময় যে বিজ্ঞান দ্বারা বিজ্ঞাপিত করা যায়; সেই বিজ্ঞান তথাগতের প্রহীন, উচ্ছিন্নমূল, শীর্ষবিহীন তালবৃক্ষসদৃশ, পুনর্ভবরহিত, ভবিষ্যতে অনুৎপত্তিশীল হয়েছে। মহারাজ, তথাগত বিজ্ঞান-সংখ্যা (ব্যবহার) বিমুক্ত হয়েছেন, মহাসমুদ্রের ন্যায় গুণগভীর, অপরিমেয় ও দুর্জ্ঞেয় হয়েছেন। সুতরাং ‘মৃত্যুর পর তথাগত থাকে’ বলা চলে না। ‘মৃত্যুর পর তথাগত থাকে না’ বলা চলে না। ‘মৃত্যুর পর তথাগত থাকে, নাও থাকে’ বলা চলে না। ‘মৃত্যুর পর তথাগত থাকেও না, না থাকেও না’ বলা চলে না।</p>
<p>অতঃপর কোশলরাজ প্রসেনজিৎ ভিক্ষুণী ক্ষেমার ভাষিত বিষয় অভিনন্দন ও অনুমোদন করে আসন হতে উঠে ভিক্ষুণী ক্ষেমাকে অভিবাদন ও প্রদক্ষিণ করে প্রস্থান করলেন।</p>
<p>অতঃপর কোশলরাজ প্রসেনজিত অপর এক সময়ে যেখানে ভগবান ছিলেন সেখানে উপস্থিত হয়ে ভগবানকে অভিবাদন করে একপাশে উপবেশন করলেন। একপাশে উপবিষ্ট কোশলরাজ প্রসেনজিৎ ভগবানকে বললেন, “ভন্তে, মৃত্যুর পর তথাগত থাকে কি?” “মহারাজ, ইহা আমাকর্তৃক অব্যাখ্যাত যে ‘মৃত্যুর পর তথাগত থাকে’।” “ভন্তে, মৃত্যুর পর কি তথাগত থাকে না?” “মহারাজ, ‘মৃত্যুর পর তথাগত থাকে না’ ইহাও আমাকর্তৃক অব্যাখ্যাত।” “ভন্তে, মৃত্যুর পর কি তথাগত থাকে, নাও থাকে?” “মহারাজ, ‘মৃত্যুর পর তথাগত থাকে, নাও থাকে’ ইহা আমাকর্তৃক অব্যাখ্যাত।” “ভন্তে, মৃত্যুর পর কি তথাগত থাকেও না, না থাকেও না?” “মহারাজ, মৃত্যুর পর তথাগত থাকেও না, না থাকেও না, ইহাও আমাকর্তৃক অব্যাখ্যাত।”</p>
<p>“‘ভন্তে, মৃত্যুর পর তথাগত থাকে কি?’ এরূপ জিজ্ঞাসিত হয়ে আপনি বলেছেন, ‘মহারাজ, ইহা আমাকর্তৃক অব্যাখ্যাত যে ‘মৃত্যুর পর তথাগত থাকে’। ভন্তে, মৃত্যুর পর কি তথাগত থাকে না? এরূপ জিজ্ঞাসিত হয়ে আপনি বলেছেন, মহারাজ, ইহাও আমাকর্তৃক অব্যাখ্যাত যে ‘মৃত্যুর পর তথাগত থাকে না।’ ভন্তে, মৃত্যুর পর কি তথাগত থাকে, নাও থাকে? এরূপ জিজ্ঞাসিত হয়ে আপনি বলেছেন, মহারাজ, ইহা আমাকর্তৃক অব্যাখ্যাত যে, মৃত্যুর পর তথাগত থাকে, নাও থাকে। ভন্তে, মৃত্যুর পর কি তথাগত থাকেও না, না থাকেও না? এরূপ জিজ্ঞাসিত হয়ে আপনি বলেছেন, মহারাজ, ইহাও আমাকর্তৃক অব্যাখ্যাত যে, মৃত্যুর পর তথাগত থাকেও না, না থাকেও না। ভন্তে, কী হেতু, কী প্রত্যয় যে ইহা ভগবান কর্তৃক অব্যাখ্যাত?”</p>
<p>“তাহলে মহারাজ, আমি আপনাকে এ বিষয়ে প্রতিপ্রশ্ন জিজ্ঞেস করব। আপনি আপনার অভিরুচি অনুযায়ী উত্তর প্রদান করুন। মহারাজ, আপনি ইহা কী মনে করেন, এমন কোনো গণক বা মুদ্রিক বা সংখ্যাকারী আছে কি, যে গঙ্গার বালুকারাশি এভাবে গণনা করতে পারে, এতটি বালুকা, বা এতশত বালুকা বা এত সহস্র বালুকা বা এতশতসহস্র বালুকা?” নিশ্চয়ই নেই, ভন্তে।” “এমন কোনো গণক বা মুদ্রিক বা সংখ্যাকারী আছে কি যে মহাসমুদ্রের জলরাশি এভাবে গণনা করতে পারে, এত পাত্র জল বা এতশতপাত্র জল বা এত সহস্র পাত্র জল বা এত শতসহস্র পাত্র জল?” “নিশ্চয়ই নেই, ভন্তে।” “তার কারণ কী?” “ভন্তে, মহাসমুদ্র সুগভীর, অপ্রমেয় ও দুর্জ্ঞেয়।”</p>
<p>“তদ্রূপভাবে মহারাজ, তথাগতকে (সত্ত্ব) বিজ্ঞাপিত করার সময় যে রূপ দ্বারা (রূপী বলে) বিজ্ঞাপিত করা যায়; সেই রূপ (তৎপ্রতিবদ্ধ সংযোজন প্রহাণ হেতু ক্ষীণাসব) তথাগতের প্রহীন (পরিত্যক্ত), উচ্ছিন্নমূল, শীর্ষবিহীন তালবৃক্ষসদৃশ, পুনর্ভবরহিত, ভবিষ্যতে অনুৎপত্তিশীল হয়েছে। মহারাজ, তথাগত রূপ-সংখ্যা (ব্যবহার) বিমুক্ত হয়েছেন, মহাসমুদ্রের ন্যায় গুণগভীর, অপরিমেয় ও দুর্জ্ঞেয় হয়েছেন। সুতরাং ‘মৃত্যুর পর তথাগত থাকে’ বলা চলে না। ‘মৃত্যুর পর তথাগত থাকে না’ বলা চলে না। ‘মৃত্যুর পর তথাগত থাকে, নাও থাকে’ বলা চলে না। ‘মৃত্যুর পর তথাগত থাকেও না, না থাকেও না’ বলা চলে না।”</p>
<p>তথাগতকে (সত্ত্ব) বিজ্ঞাপিত করার সময় যে বেদনা দ্বারা বিজ্ঞাপিত করা যায়; সেই বেদনা তথাগতের প্রহীন, উচ্ছিন্নমূল, শীর্ষবিহীন তালবৃক্ষসদৃশ, পুনর্ভবরহিত, ভবিষ্যতে অনুৎপত্তিশীল হয়েছে। মহারাজ, তথাগত বেদনা-সংখ্যা (ব্যবহার) বিমুক্ত হয়েছেন, মহাসমুদ্রের ন্যায় গুণগভীর, অপরিমেয় ও দুর্জ্ঞেয় হয়েছেন। সুতরাং ‘মৃত্যুর পর তথাগত থাকে’ বলা চলে না। ‘মৃত্যুর পর তথাগত থাকে না’ বলা চলে না। ‘মৃত্যুর পর তথাগত থাকে, নাও থাকে’ বলা চলে না। ‘মৃত্যুর পর তথাগত থাকেও না, না থাকেও না’ বলা চলে না।</p>
<p>তথাগতকে (সত্ত্ব) বিজ্ঞাপিত করার সময় যে সংজ্ঞা দ্বারা বিজ্ঞাপিত করা যায়; সেই সংজ্ঞা তথাগতের প্রহীন, উচ্ছিন্নমূল, শীর্ষবিহীন তালবৃক্ষসদৃশ, পুনর্ভবরহিত, ভবিষ্যতে অনুৎপত্তিশীল হয়েছে। মহারাজ, তথাগত সংজ্ঞা-সংখ্যা (ব্যবহার) বিমুক্ত হয়েছেন, মহাসমুদ্রের ন্যায় গুণগভীর, অপরিমেয় ও দুর্জ্ঞেয় হয়েছেন। সুতরাং ‘মৃত্যুর পর তথাগত থাকে’ বলা চলে না। ‘মৃত্যুর পর তথাগত থাকে না’ বলা চলে না। ‘মৃত্যুর পর তথাগত থাকে, নাও থাকে’ বলা চলে না। ‘মৃত্যুর পর তথাগত থাকেও না, না থাকেও না’ বলা চলে না।</p>
<p>তথাগতকে (সত্ত্ব) বিজ্ঞাপিত করার সময় যে সংস্কার দ্বারা বিজ্ঞাপিত করা যায়; সেই সংস্কার তথাগতের প্রহীন, উচ্ছিন্নমূল, শীর্ষবিহীন তালবৃক্ষসদৃশ, পুনর্ভবরহিত, ভবিষ্যতে অনুৎপত্তিশীল হয়েছে। মহারাজ, তথাগত সংস্কার-সংখ্যা (ব্যবহার) বিমুক্ত হয়েছেন, মহাসমুদ্রের ন্যায় গুণগভীর, অপরিমেয় ও দুর্জ্ঞেয় হয়েছেন। সুতরাং ‘মৃত্যুর পর তথাগত থাকে’ বলা চলে না। ‘মৃত্যুর পর তথাগত থাকে না’ বলা চলে না। ‘মৃত্যুর পর তথাগত থাকে, নাও থাকে’ বলা চলে না। ‘মৃত্যুর পর তথাগত থাকেও না, না থাকেও না’ বলা চলে না।</p>
<p>তথাগতকে (সত্ত্ব) বিজ্ঞাপিত করার সময় যে বিজ্ঞান দ্বারা বিজ্ঞাপিত করা যায়; সেই বিজ্ঞান তথাগতের প্রহীন, উচ্ছিন্নমূল, শীর্ষবিহীন তালবৃক্ষসদৃশ, পুনর্ভবরহিত, ভবিষ্যতে অনুৎপত্তিশীল হয়েছে। মহারাজ, তথাগত বিজ্ঞান-সংখ্যা (ব্যবহার) বিমুক্ত হয়েছেন, মহাসমুদ্রের ন্যায় গুণগভীর, অপরিমেয় ও দুর্জ্ঞেয় হয়েছেন। সুতরাং ‘মৃত্যুর পর তথাগত থাকে’ বলা চলে না। ‘মৃত্যুর পর তথাগত থাকে না’ বলা চলে না। ‘মৃত্যুর পর তথাগত থাকে, নাও থাকে’ বলা চলে না। ‘মৃত্যুর পর তথাগত থাকেও না, না থাকেও না’ বলা চলে না।</p>
<p>“ভন্তে, আশ্চর্য! ভন্তে, অদ্ভুত! যেখানেই শাস্তা এবং শ্রাবিকা উভয়ের অর্থের সাথে অর্থের, ব্যঞ্জনের সাথে ব্যঞ্জনের সাদৃশ্য হবে, সম্মিলন হবে, বিরোধ হবে না, তা এই অগ্রপদেই (শ্রেষ্ঠ স্থানেই)। ভন্তে, সম্প্রতি আমি ক্ষেমা ভিক্ষুণীর নিকট উপস্থিত হয়ে এই বিষয়ের অর্থ জিজ্ঞেস করেছিলাম। ভগবানের মতই আর্যাও একই পদ-ব্যঞ্জনে সেই বিষয়ে উত্তর প্রদান করেন। ভন্তে, আশ্চর্য! ভন্তে, অদ্ভুত! যেখানেই শাস্তা এবং শ্রাবিকা উভয়ের অর্থের সাথে অর্থের, ব্যঞ্জনের সাথে ব্যঞ্জনের সাদৃশ্য হবে, সম্মিলিন হবে, বিরোধ হবে না, তা এই অগ্রপদেই (শ্রে‘স্থানেই)। “ভন্তে, এক্ষণে আমরা গমন করব, আমাদের অনেক কৃত্য, অনেক করণীয় আছে।” “মহারাজের যেরূপ অভিরুচি।” অতঃপর কোশলরাজ প্রসেনজিৎ ভগবানের ভাষিত বিষয় অভিনন্দন ও অনুমোদন করে আসন হতে উঠে ভগবানকে অভিবাদন ও প্রদক্ষিণ করে প্রস্থান করলেন।</p>
<p class='endsutta'>প্রথম সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
