<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn44.2' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>অব্যাকৃত-সংযুক্তঅব্যাকৃত-সংযুক্ত</li>
</ul>
<h1 class='sutta'>৪৪.২. অনুরাধ সূত্র</h1>
</header>
<p>এক সময় ভগবান বৈশালীতে অবস্থান করছিলেন মহাবনে, কূটাগারশালায়। সেই সময় আয়ুষ্মান অনুরাধ ভগবানের অদূরে (নিকটে) অরণ্য কুটিরে অবস্থান করছিলেন। তখন বহুসংখ্যক অন্যতীর্থিয় পরিব্রাজক যেখানে আয়ুষ্মান অনুরাধ ছিলেন সেখানে উপস্থিত হয়ে আয়ুষ্মান অনুরাধের সাথে প্রীতি-আলাপ ও কুশলপ্রশ্নাদি বিনিময় করে একপাশে উপবেশন করলেন। একপাশে উপবিষ্ট সেই অন্যতীর্থিয় পরিব্রাজকগণ আয়ুষ্মান অনুরাধকে বললেন, “বন্ধু অনুরাধ, যিনি তথাগত, উত্তম পুরুষ, পরম পুরুষ, পরম-অবস্থা-প্রাপ্ত; উনাকে তথাগত হিসেবে বিজ্ঞাপিত (প্রজ্ঞাপিত) করার সময় এই চারি প্রকারে বিজ্ঞাপন (প্রজ্ঞাপন) করা যায় কি, যেমন ‘মৃত্যুর পর তথাগত থাকে’, বা ‘মৃত্যুর পর তথাগত থাকে না’ বা ‘মৃত্যুর পর তথাগত থাকে, নাও থাকে;’ বা ‘মৃত্যুর পর তথাগত থাকেও না, না থাকেও না’?”</p>
<p>“বন্ধুগণ, যিনি তথাগত, উত্তম পুরুষ, পরম পুরুষ, পরম-অবস্থা-প্রাপ্ত; উনাকে তথাগত হিসেবে বিজ্ঞাপিত করার সময় ‘মৃত্যুর পর তথাগত থাকে’ ‘মৃত্যুর পর তথাগত থাকে না’ বা ‘মৃত্যুর পর তথাগত থাকে, নাও থাকে’ বা ‘মৃত্যুর পর তথাগত থাকেও না, না থাকেও না’ এই চারি প্রকার ব্যতীত (অন্য প্রকারে) বিজ্ঞাপন করা যায়।” এরূপ উক্ত হলে সেই অন্যতীর্থিয় পরিব্রাজকগণ আয়ুষ্মান অনুরাধকে বললেন, “এই ভিক্ষু নতুন এবং অচির প্রব্রজিত হবে আর যদি ইনি স্থবির (ভিক্ষু) হন তাহলে তিনি নিশ্চয় মূর্খ এবং অনভিজ্ঞ।” তখন সেই অন্যতীর্থিয় পরিব্রাজকগণ আয়ুষ্মান অনুরাধকে নতুন এবং মূর্খ বলে তিরস্কার করে আসন হতে উঠে প্রস্থান করলেন।</p>
<p>অতঃপর অন্যতীর্থিয় পরিব্রাজকগণ প্রস্থান করতে না করতে অচিরে আয়ুষ্মান অনুরাধের মনে এই চিন্তা উদিত হলো, “যদি সেই অন্যতীর্থিয় পরিব্রাজকগণ আমাকে তদতিরিক্ত প্রশ্ন জিজ্ঞেস করতেন তাহলে আমি সেই অন্যতীর্থিয় পরিব্রাজকগণকে উত্তর প্রদানকালে কিভাবে বললে ভগবান সম্পর্কে যথার্থবাদী হতাম, ভগবানকে অসত্য দ্বারা নিন্দা করতাম না, ধর্মের অনুকূলে বর্ণনা করতাম, তা ধর্মানুসারে কোনো বাদানুবাদের কারণ হতো না?”</p>
<p>অতঃপর আয়ুষ্মান অনুরাধ যেখানে ভগবান ছিলেন সেখানে উপস্থিত হয়ে ভগবানকে অভিবাদন করে একপাশে উপবেশন করলেন। একপাশে উপবিষ্ট আয়ুষ্মান অনুরাধ ভগবানকে বললেন, “ভন্তে, আমি এখানে ভগবানের অদূরে একটি অরণ্যকুটিরে অবস্থান করি। অতঃপর ভন্তে, বহুসংখ্যক অন্যতীর্থিয় পরিব্রাজক যেখানে আমি সেখানে উপস্থিত হয়ে আমার সাথে প্রীতি-আলাপ ও কুশলপ্রশ্নাদি বিনিময় করে একপাশে উপবেশন করলেন। একপাশে উপবিষ্ট সেই অন্যতীর্থিয় পরিব্রাজকগণ আমাকে বললেন :</p>
<p>“বন্ধু অনুরাধ, যিনি তথাগত, উত্তমপুরুষ, পরমপুরুষ, পরম-অবস্থা-প্রাপ্ত; উনাকে তথাগত হিসেবে বিজ্ঞাপিত করার সময় এই চারি প্রকারে বিজ্ঞাপন করা যায় কি, যেমন ‘মৃত্যুর পর তথাগত থাকে’ বা ‘মৃত্যুর পর তথাগত থাকে না’ বা ‘মৃত্যুর পর তথাগত থাকে, নাও থাকে’ বা ‘মৃত্যুর পর তথাগত থাকেও না, না থাকেও না’?” এরূপ উক্ত হলে ভন্তে, আমি সেই অন্যতীর্থিয় পরিব্রাজকগণকে বললাম, বন্ধুগণ, যিনি তথাগত, উত্তম পুরুষ, পরম পুরুষ, পরম অবস্থাপ্রাপ্ত; উনাকে তথাগত হিসেবে বিজ্ঞাপিত করার সময় ‘তথাগত মৃত্যুর পর থাকে’ বা ‘তথাগত মৃত্যুর পর থাকে না’ বা ‘তথাগত মৃত্যুর পর থাকে, নাও থাকে;’ বা ‘তথাগত মৃত্যুর পর থাকেও না, না থাকেও না;’ এই চারি প্রকার ব্যতীত (অন্য প্রকারে) বিজ্ঞাপন করা যায়। এরূপ উক্ত হলে ভন্তে, সেই অন্যতীর্থিয় পরিব্রাজকগণ আমাকে বললেন, ‘এই ভিক্ষু নতুন এবং অচির প্রব্রজিত হবে, আর যদি ইনি স্থবির (ভিক্ষু) হন, তাহলে তিনি নিশ্চয় মূর্খ এবং অনভিজ্ঞ’। তখন ভন্তে, সেই অন্যতীর্থিয় পরিব্রাজকগণ আমাকে নতুন এবং মূর্খ বলে তিরস্কার করে আসন হতে উঠে প্রস্থান করলেন।</p>
<p>অতঃপর ভন্তে, সেই অন্যতীর্থিয় পরিব্রাজকগণ প্রস্থান করতে না করতে অচিরে আমার মনে এই চিন্তা উদিত হলো, ‘যদি সেই অন্যতীর্থিয় পরিব্রাজকগণ আমাকে তদতিরিক্ত প্রশ্ন জিজ্ঞেস করতেন তাহলে আমি সেই অন্যতীর্থিয় পরিব্রাজকগণকে উত্তর প্রদানকালে কিভাবে উত্তর প্রদান করলে ভগবান সম্পর্কে যথার্থবাদী হতাম, ভগবানকে অসত্য দ্বারা নিন্দা করতাম না, ধর্মের অনুকূলে বর্ণনা করতাম, তা ধর্মানুসারে কোনো বাদানুবাদের কারণ হতো না’?”</p>
<p>“অনুরাধ, তুমি ইহা কী মনে কর, রূপ নিত্য নাকি অনিত্য?”</p>
<p>“অনিত্য, ভন্তে।”</p>
<p>“যা অনিত্য, তা দুঃখ নাকি সুখ?”</p>
<p>“দুঃখ, ভন্তে”।</p>
<p>“যা অনিত্য, দুঃখ ও পরিবর্তনশীল; ‘তা আমার, তা আমি, তা আমার আত্মা’ এভাবে দর্শন করা উচিত কি?”</p>
<p>“নিশ্চয়ই নয়, ভন্তে।”</p>
<p>“বেদনা নিত্য নাকি অনিত্য?”</p>
<p>“অনিত্য, ভন্তে।”</p>
<p>“যা অনিত্য, তা দুঃখ নাকি সুখ?”</p>
<p>“দুঃখ, ভন্তে”</p>
<p>“যা অনিত্য, দুঃখ ও পরিবর্তনশীল; ‘তা আমার, তা আমি, তা আমার আত্মা’ এভাবে দর্শন করা উচিত কি?”</p>
<p>“নিশ্চয়ই নয়, ভন্তে।”</p>
<p>“সংজ্ঞা নিত্য নাকি অনিত্য?”</p>
<p>“অনিত্য, ভন্তে।”</p>
<p>“যা অনিত্য, তা দুঃখ নাকি সুখ?”</p>
<p>“দুঃখ, ভন্তে।”</p>
<p>“যা অনিত্য, দুঃখ ও পরিবর্তনশীল; ‘তা আমার, তা আমি, তা আমার আত্মা’ এভাবে দর্শন করা উচিত কি?”</p>
<p>“নিশ্চয়ই নয়, ভন্তে।”</p>
<p>“সংস্কার নিত্য নাকি অনিত্য?”</p>
<p>“অনিত্য, ভন্তে।”</p>
<p>“যা অনিত্য, তা দুঃখ নাকি সুখ?”</p>
<p>“দুঃখ, ভন্তে।”</p>
<p>“যা অনিত্য, দুঃখ ও পরিবর্তনশীল; ‘তা আমার, তা আমি, তা আমার আত্মা’ এভাবে দর্শন করা উচিত কি?”</p>
<p>“নিশ্চয়ই নয়, ভন্তে।”</p>
<p>“বিজ্ঞান নিত্য নাকি অনিত্য?”</p>
<p>“অনিত্য, ভন্তে।”</p>
<p>“যা অনিত্য, তা দুঃখ নাকি সুখ?”</p>
<p>“দুঃখ, ভন্তে।”</p>
<p>“যা অনিত্য, দুঃখ ও পরিবর্তনশীল; ‘তা আমার, তা আমি, তা আমার আত্মা’ এভাবে দর্শন করা উচিত কি?”</p>
<p>“নিশ্চয়ই নয়, ভন্তে।”</p>
<p>“অতএব হে অনুরাধ, যা কিছু রূপ আছে-অতীত-ভবিষ্যৎ-বর্তমানের, শরীরাভ্যন্তরে বা বাইরে, স্তুল বা সূক্ষ্ম, হীন বা উৎকৃষ্ট, দূরের কিংবা সমীপের যাবতীয় রূপ সম্পর্কে ‘ইহা আমার নয়, আমি তাতে (অবস্থিত) নই, তা আমার আত্মা নয়’ এরূপেই সম্যক প্রজ্ঞাদ্বারা যথাভূত দর্শন করা উচিত।”</p>
<p>“যা কিছু বেদনা আছে-অতীত-ভবিষ্যৎ-বর্তমানের, শরীরাভ্যন্তরে বা বাইরে, স্তুল বা সূক্ষ্ম, হীন বা উৎকৃষ্ট, দূরের কিংবা সমীপের যাবতীয় বেদনা সম্পর্কে ‘ইহা আমার নয়, আমি তাতে (অবস্থিত) নই, তা আমার আত্মা নয়’ এরূপেই সম্যক প্রজ্ঞাদ্বারা যথাভূত দর্শন করা উচিত।”</p>
<p>““যা কিছু সংজ্ঞা আছে-অতীত-ভবিষ্যৎ-বর্তমানের, শরীরাভ্যন্তরে বা বাইরে, স্তুল বা সূক্ষ্ম, হীন বা উৎকৃষ্ট, দূরের কিংবা সমীপের যাবতীয় সংজ্ঞা সম্পর্কে ‘ইহা আমার নয়, আমি তাতে (অবস্থিত) নই, তা আমার আত্মা নয়’ এরূপেই সম্যক প্রজ্ঞাদ্বারা যথাভূত দর্শন করা উচিত।”</p>
<p>“যা কিছু সংস্কার আছে-অতীত-ভবিষ্যৎ-বর্তমানের, শরীরাভ্যন্তরে বা বাইরে, স্তুল বা সূক্ষ্ম, হীন বা উৎকৃষ্ট, দূরের কিংবা সমীপের যাবতীয় সংস্কার সম্পর্কে ‘ইহা আমার নয়, আমি তাতে (অবস্থিত) নই, তা আমার আত্মা নয়’ এরূপেই সম্যক প্রজ্ঞাদ্বারা যথাভূত দর্শন করা উচিত।”</p>
<p>“যা কিছু বিজ্ঞান আছে-অতীত-ভবিষ্যৎ-বর্তমানের, শরীরাভ্যন্তরে বা বাইরে, স্তুল বা সূক্ষ্ম, হীন বা উৎকৃষ্ট, দূরের কিংবা সমীপের যাবতীয় বিজ্ঞান সম্পর্কে ‘ইহা আমার নয়, আমি তাতে (অবস্থিত) নই, তা আমার আত্মা নয়’ এরূপেই সম্যক প্রজ্ঞাদ্বারা যথাভূত দর্শন করা উচিত।”</p>
<p>“হে অনুরাধ, শ্রুতবান আর্যশ্রাবক বিষয়টি এভাবে দর্শন করে রূপের প্রতি নির্বেদ (নির্লিপ্ত) প্রাপ্ত হন, বেদনার প্রতি নির্বেদ প্রাপ্ত হন, সংজ্ঞার প্রতি নির্বেদ প্রাপ্ত হন, সংস্কারের প্রতি নির্বেদ প্রাপ্ত হন, বিজ্ঞানের প্রতি নির্বেদ প্রাপ্ত হন। নির্বেদ হতে বিরাগ হন, বিরাগ হতে বিমুক্ত হন; বিমুক্তিতে ‘বিমুক্ত হয়েছি’ বলে জ্ঞান উৎপন্ন হয় এবং তিনি প্রকৃষ্টরূপে জানতে পারেন, ‘জন্মবীজ ক্ষীণ হয়েছে, ব্রহ্মচর্যব্রত উদ্‌যাপিত হয়েছে, করণীয় কৃত হয়েছে এবং এই জীবনে (আসবক্ষয়ের জন্য) অন্য কর্তব্য নাই’।”</p>
<p>“হে অনুরাধ, তুমি ইহা কী মনে কর, রূপকে তথাগত মনে কর কি?” “নিশ্চয়ই নয়, ভন্তে।” “বেদনাকে তথাগত মনে কর কি?” “নিশ্চয়ই নয়, ভন্তে।” “সংজ্ঞাকে তথাগত মনে কর কি?” “নিশ্চয়ই নয়, ভন্তে।” “সংস্কারকে তথাগত মনে কর কি?” “নিশ্চয়ই নয়, ভন্তে।” “বিজ্ঞানকে তথাগত মনে কর কি?” “নিশ্চয়ই নয়, ভন্তে।”</p>
<p>“হে অনুরাধ, তুমি ইহা কী মনে কর, ‘রূপের মধ্যে তথাগত’ ইহা মনে কর কি?” “নিশ্চয়ই নয়, ভন্তে।” “‘রূপ ব্যতীত তথাগত’ ইহা মনে কর কি?” “নিশ্চয়ই নয়, ভন্তে।” “‘বেদনার মধ্যে তথাগত’ ইহা মনে কর কি?” “নিশ্চয়ই নয়, ভন্তে।” ‘বেদনা ব্যতীত তথাগত’ ইহা মনে কর কি?” “নিশ্চয়ই নয়, ভন্তে।” ‘সংজ্ঞার মধ্যে তথাগত’ ‘ইহা মনে কর কি?” “নিশ্চয়ই নয়, ভন্তে।” ‘সংজ্ঞা ব্যতীত তথাগত’ ইহা মনে কর কি?” “নিশ্চয়ই নয়, ভন্তে, ” “সংস্কারের মধ্যে তথাগত’ ইহা মনে কর কি?” “নিশ্চয়ই নয়, ভন্তে।” “‘সংস্কার ব্যতীত তথাগত’ ইহা মনে কর কি?” “নিশ্চয়ই নয়, ভন্তে।” “বিজ্ঞানের মধ্যে তথাগত’ ইহা মনে কর কি?” “নিশ্চয়ই নয়, ভন্তে।” “বিজ্ঞান ব্যতীত তথাগত’ ইহা মনে কর কি?” “নিশ্চয়ই নয়, ভন্তে।”</p>
<p>“হে অনুরাধ, তুমি ইহা কী মনে কর, রূপ, বেদনা, সংজ্ঞা, সংস্কার ও বিজ্ঞানকে তথাগত মনে কর কি?” “নিশ্চয়ই নয়, ভন্তে।” “রূপ, বেদনা, সংজ্ঞা, সংস্কার ও বিজ্ঞান ব্যতীত তথাগত’ ইহা মনে কর কি?” “নিশ্চয়ই নয়, ভন্তে।”</p>
<p>“হে অনুরাধ, এখানে তুমি তথাগতকে সত্যত ও যথার্থত প্রত্যক্ষভাবে উপলব্ধি না করে (জ্ঞাত না হয়ে) তোমার পক্ষে এরূপ বলা কি উপযুক্ত হয়েছে যে ‘বন্ধুগণ, যিনি তথাগত, উত্তম পুরুষ, পরম পুরুষ, পরম-অবস্থা-প্রাপ্ত; উনাকে তথাগত হিসেবে বিজ্ঞাপিত করার সময় ১. ‘তথাগত মৃত্যুর পর থাকে’ ২. ‘তথাগত মৃত্যুর পর থাকে না’ ৩. ‘তথাগত মৃত্যুর পর থাকে, নাও থাকে’; ৪. ‘তথাগত মৃত্যুর পর থাকেও না, না থাকেও না’ এই চারি প্রকার ব্যতীত (অন্য প্রকারে) বিজ্ঞাপন করা যায়?”</p>
<p>“নিশ্চয়ই নয়, ভন্তে।”</p>
<p>“সাধু (উত্তম) অনুরাধ, সাধু, হে অনুরাধ, পূর্বে এবং বর্তমানেও আমি দুঃখ এবং দুঃখের নিরোধ সম্পর্কেই প্রজ্ঞাপন করি।”</p>
<p class='endsutta'>দ্বিতীয় সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
