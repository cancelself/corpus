<!DOCTYPE html>
<html>
<head>
<meta charset='UTF-8'>
<meta name='author' content='জ্ঞানেন্দ্রিয় ভিক্ষু'>
<title></title>
</head>
<body>
<article id='sn44.9' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>ষড়ায়তন-বর্গ</li>
<li class='samyutta'>অব্যাকৃত-সংযুক্তঅব্যাকৃত-সংযুক্ত</li>
</ul>
<h1 class='sutta'>৪৪.৯. কুতূহলশালা সূত্র</h1>
</header>
<p>অতঃপর বচ্ছগোত্র পরিব্রাজক যেখানে ভগবান ছিলেন সেখানে উপস্থিত হয়ে ভগবানের সাথে প্রীতি-আলাপ ও কুশল প্রশ্নাদি বিনিময় করে একপাশে বসলেন। একপাশে উপবিষ্ট বচ্ছগোত্র পরিব্রাজক ভগবানকে বললেন, “ভো গৌতম, পূর্ব পূর্বতর দিনে কুতূহলশালায় উপবিষ্ট ও সম্মিলিত নানা তীর্থিক (সম্প্রদায়ের) শ্রমণ-ব্রাহ্মণদের মধ্যে এই কথা প্রসঙ্গ উৎপন্ন হয় :</p>
<p>এই যে পূরণকাশ্যপ সংঘনায়ক , গণনায়ক , গণাচার্য , জ্ঞাত , যশস্বী , তীর্থঙ্কর এবং বহুজনের দ্বারা সাধু বলে স্বীকৃত, তিনিও মৃত কালকৃত (কালগত) শিষ্যের পুনর্জন্ম সম্পর্কে এরূপ বলে থাকেন : ‘সে অমুক স্থানে উৎপন্ন, সে অমুক স্থানে উৎপন্ন।’ যে শিষ্য (শ্রাবক) উত্তম পুরুষ, পরমপুরুষ, পরম-অবস্থা-প্রাপ্ত সেই মৃত কালকৃত শিষ্যের পুনর্জন্ম সম্পর্কেও এরূপ বলে থাকেন : ‘সে অমুক স্থানে উৎপন্ন, সে অমুক স্থানে উৎপন্ন’।</p>
<p>এই যে মক্‌খলি গোশাল সংঘনায়ক, গণনায়ক, গণাচার্য, জ্ঞাত, যশস্বী, তীর্থঙ্কর এবং বহুজনের দ্বারা সাধু বলে স্বীকৃত, তিনিও মৃত, কালগত শিষ্যের পুনর্জন্ম সম্পর্কে এরূপ বলে থাকেন : ‘সে অমুক স্থানে উৎপন্ন, সে অমুক স্থানে উৎপন্ন।’ যে শিষ্য উত্তমপুরুষ, পরমপুরুষ, পরম অবস্থা-প্রাপ্ত সেই মৃত কালগত শিষ্যের পুনর্জন্ম সম্পর্কেও এরূপ বলে থাকেন : ‘সে অমুক স্থানে উৎপন্ন, সে অমুক স্থানে উৎপন্ন।’</p>
<p>এই যে নিগণ্ঠ নাতপুত্র সংঘনায়ক, গণনায়ক, গণাচার্য, জ্ঞাত, যশস্বী, তীর্থঙ্কর এবং বহুজনের দ্বারা সাধু বলে স্বীকৃত, তিনিও মৃত, কালগত শিষ্যের পুনর্জন্ম সম্পর্কে এরূপ বলে থাকেন : ‘সে অমুক স্থানে উৎপন্ন, সে অমুক স্থানে উৎপন্ন।’ যে শিষ্য উত্তমপুরুষ, পরমপুরুষ, পরম-অবস্থা-প্রাপ্ত সেই মৃত কালগত শিষ্যের পুনর্জন্ম সম্পর্কেও এরূপ বলে থাকেন : ‘সে অমুক স্থানে উৎপন্ন, সে অমুক স্থানে উৎপন্ন।’</p>
<p>এই যে সঞ্জয় বেলট্ঠপুত্র সংঘনায়ক, গণনায়ক, গণাচার্য, জ্ঞাত, যশস্বী, তীর্থঙ্কর এবং বহুজনের দ্বারা সাধু বলে স্বীকৃত, তিনিও মৃত, কালগত শিষ্যের পুনর্জন্ম সম্পর্কে এরূপ বলে থাকেন : ‘সে অমুক স্থানে উৎপন্ন, সে অমুক স্থানে উৎপন্ন।’ যে শিষ্য উত্তমপুরুষ, পরমপুরুষ, পরম-অবস্থা-প্রাপ্ত সেই মৃত কালগত শিষ্যের পুনর্জন্ম সম্পর্কেও এরূপ বলে থাকেন : ‘সে অমুক স্থানে উৎপন্ন, সে অমুক স্থানে উৎপন্ন।’</p>
<p>এই যে পকুধ কাত্যায়ন সংঘনায়ক, গণনায়ক, গণাচার্য, জ্ঞাত, যশস্বী, তীর্থঙ্কর এবং বহুজনের দ্বারা সাধু বলে স্বীকৃত, তিনিও মৃত, কালগত শিষ্যের পুনর্জন্ম সম্পর্কে এরূপ বলে থাকেন : ‘সে অমুক স্থানে উৎপন্ন, সে অমুক স্থানে উৎপন্ন।’ যে শিষ্য উত্তমপুরুষ, পরমপুরুষ, পরম-অবস্থা-প্রাপ্ত সেই মৃত কালগত শিষ্যের পুনর্জন্ম সম্পর্কেও এরূপ বলে থাকেন : ‘সে অমুক স্থানে উৎপন্ন, সে অমুক স্থানে উৎপন্ন।’</p>
<p>এই যে অজিত কেশকম্বল সংঘনায়ক, গণনায়ক, গণাচার্য, জ্ঞাত, যশস্বী, তীর্থঙ্কর এবং বহুজনের দ্বারা সাধু বলে স্বীকৃত, তিনিও মৃত, কালগত শিষ্যের পুনর্জন্ম সম্পর্কে এরূপ বলে থাকেন : ‘সে অমুক স্থানে উৎপন্ন, সে অমুক স্থানে উৎপন্ন।’ যে শিষ্য উত্তমপুরুষ, পরমপুরুষ, পরম-অবস্থা-প্রাপ্ত সেই মৃত কালগত শিষ্যের পুনর্জন্ম সম্পর্কেও এরূপ বলে থাকেন : ‘সে অমুক স্থানে উৎপন্ন, সে অমুক স্থানে উৎপন্ন।’</p>
<p>এই যে শ্রমণ গৌতম সংঘনায়ক, গণনায়ক, গণাচার্য, জ্ঞাত, যশস্বী, তীর্থঙ্কর এবং বহুজনের দ্বারা সাধু বলে স্বীকৃত, তিনিও মৃত, কালগত শ্রাবকের (শিষ্যের) পুনর্জন্ম সম্পর্কে এরূপ বলে থাকেন : ‘সে অমুক স্থানে উৎপন্ন, সে অমুক স্থানে উৎপন্ন’। যে শিষ্য (শ্রাবক) উত্তমপুরুষ, পরম পুরুষ, পরম-অবস্থা-প্রাপ্ত সেই মৃত কালগত শ্রাবকের পুনর্জন্ম সম্পর্কে এরূপ বলেন না, ‘সে অমুক স্থানে উৎপন্ন, সে অমুক স্থানে উৎপন্ন।’ অথচ তিনি তাঁর সম্পর্কে এরূপ বলেন, ‘তিনি তৃষ্ণা ছেদন করেছেন, সংযোজন ধ্বংস করেছেন, সম্পূর্ণরূপে অভিমানের মূল অভিজ্ঞাত হয়ে সর্বদুঃখের অন্তঃসাধন করেছেন।’</p>
<p>“ভো গৌতম, কিরূপে শ্রমণ গৌতমের ধর্ম অভিজ্ঞাত হয়, এ বিষয়ে আমার সংশয় হয়, সন্দেহ হয়।” “বচ্ছ, নিশ্চয়ই তোমার সংশয় হবে, সন্দেহ হবে। সংশয়ের কারণ আছে বলেই তোমার সন্দেহ উৎপন্ন হয়েছে। বচ্ছ, আমি স-উপাদানের উৎপত্তি প্রজ্ঞাপন করি, উপাদানহীনের উৎপত্তি প্রজ্ঞাপন করি না। যেমন বচ্ছ, অগ্নি (তৃণকাষ্ঠাদি) উপাদান-হেতু জ্বলে, উপাদানবিহীন হলে জ্বলে না; তদ্রূপভাবে বচ্ছ, আমি স-উপাদানের উৎপত্তি প্রজ্ঞাপন করি, উপাদানহীনের উৎপত্তি প্রজ্ঞাপন করি না।”</p>
<p>“ভো গৌতম, যে সময় বায়ুর দ্বারা নিক্ষিপ্ত অগ্নিশিখা দূরে চলে যায় সেক্ষেত্রে মাননীয় গৌতম কাকে উপাদান হিসেবে প্রজ্ঞাপন করেন? বচ্ছ, যে সময় বায়ুর দ্বারা নিক্ষিপ্ত অগ্নিশিখা দূরে চলে যায়, সেক্ষেত্রে আমি বায়ু-উপাদান প্রজ্ঞাপন করি। বচ্ছ, বায়ুই সে সময়ে তার উপাদান হয়। “ভো গৌতম, যেই সময় সত্ত্ব এই দেহ নিক্ষেপ করে অন্যদেহ প্রাপ্ত হয়; সেক্ষেত্রে মাননীয় গৌতম কাকে উপাদান হিসেবে প্রজ্ঞাপন করেন?” “বচ্ছ, যেই সময় সত্ত্ব এই দেহ নিক্ষেপ করে অন্যদেহ প্রাপ্ত হয়, সেক্ষেত্রে আমি তৃষ্ণা-উপাদানের কথাই বলি। বচ্ছ, তৃষ্ণাই সেই সময় তার (সেই সত্ত্বের) উপাদান হয়।”</p>
<p class='endsutta'>নবম সূত্র সমাপ্ত।</p>
<footer>
<p>অনুবাদক : <span class='author'>জ্ঞানেন্দ্রিয় ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
