<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn4.23' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>মার-সংযুক্ত</li>
<li class='vagga'>তৃতীয় বর্গ</li>
</ul>
<h1 class='sutta'>৪.২৩. গোধিক সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান রাজগৃহের বেলুবন কলন্দকনিবাপে অবস্থান করছেন। সে-সময়ে আয়ুষ্মান গোধিক ঋষিগিলি পর্বতের পার্শ্ববর্তী কালোশিলায় অবস্থান করছেন। তখন আয়ুষ্মান গোধিক অপ্রমত্ত, বীর্যসম্পন্ন ও দৃঢ়প্রতিজ্ঞ হয়ে অবস্থানকালে সাময়িক চিত্তবিমুক্তি লাভ করলেন। অতঃপর তিনি সেই সাময়িক চিত্তবিমুক্তি হারালেন। আয়ুষ্মান গোধিক অপ্রমত্ত, বীর্যসম্পন্ন ও দৃঢ়প্রতিজ্ঞ হয়ে অবস্থানকালে দ্বিতীয়বার সাময়িক চিত্তবিমুক্তি লাভ করলেন। দ্বিতীয়বার তিনি সেই সাময়িক চিত্তবিমুক্তি হারালেন। তৃতীয়বার… চতুর্থবার… পঞ্চমবার… আয়ুষ্মান গোধিক অপ্রমত্ত, বীর্যসম্পন্ন ও দৃঢ়প্রতিজ্ঞ হয়ে অবস্থানকালে ষষ্ঠবার সাময়িক চিত্তবিমুক্তি লাভ করলেন। ষষ্ঠবারেও তিনি সেই সাময়িক চিত্তবিমুক্তি হারালেন। আয়ুষ্মান গোধিক অপ্রমত্ত, বীর্যসম্পন্ন ও দৃঢ়প্রতিজ্ঞ হয়ে অবস্থানকালে সপ্তমবার সাময়িক চিত্তবিমুক্তি লাভ করলেন।</p>
<p>তখন আয়ুষ্মান গোধিকের এরূপ মনে হলো : ‘আমি ষষ্ঠবার পর্যন্ত সাময়িক চিত্তবিমুক্তি হারিয়েছি। বেশ, এখন আমি (নিজেকে) বিদ্ধ করি।’ তখন পাপীরাজ মার আয়ুষ্ম��ন গোধিকের চিত্তে চিত্তপরিবিতর্ক জ্ঞাত হয়ে ভগবানের কাছে উপস্থিত হলো এবং ভগবানকে গাথায় বলল :</p>
<p>‘হে মহাবীর, মহাপ্রাজ্ঞ, ঋদ্ধি-যশোজ্জ্বল, সর্ব শত্রু-ভয়াতীত চক্ষুষ্মান, আপনার পায়ে বন্দনা করি। হে মৃত্যুঞ্জয় মহাবীর, আপনার শ্রাবক মৃত্যু কামনা করছেন, মৃত্যুর সংকল্প করছেন। হে জ্যোর্তিময়, আপনি তাঁকে বাধা দিন। হে জনবিশ্রুত ভগবান, আপনার শাসনে নিরত, অর্হত্ত্ব অপ্রাপ্ত, শৈক্ষ্যশ্রাবক কীভাবে মৃত্যুবরণ করবেন?’</p>
<p>সে-সময়ে আয়ুষ্মান গোধিক আত্মহত্যা করলেন। তখন ভগবান ‘ইনি পাপীরাজ মার’ জ্ঞাত হয়ে তাকে গাথায় বললেন :</p>
<p>‘ধীর ব্যক্তিরা এভাবেই মৃত্যুবরণ করেন, তাঁরা জীবন কামনা করেন না। গোধিক সমূলে তৃষ্ণা উৎপাটন করে পরিনির্বাপিত হয়েছে।’</p>
<p>অনন্তর ভগবান ভিক্ষুগণকে আহ্বান করলেন, ‘হে ভিক্ষুগণ, আমরা ঋষিগিলি পর্বতের পার্শ্ববর্তী কালোশিলায় উপস্থিত হবো, যেখানে কুলপুত্র গোধিক আত্মহত্যা করেছে।’ ‘হ্যাঁ ভন্তে’ বলে সেই ভিক্ষুগণ ভগবানকে প্রত্যুত্তর দিলেন।</p>
<p>তখন ভগবান বহুসংখ্যক ভিক্ষু সাথে নিয়ে ঋষিগিলি পর্বতের পার্শ্ববর্তী কালোশিলায় উপস্থিত হলেন। ভগবান দূর হতে মঞ্চে শায়িত আয়ুষ্মান গোধিকের মৃতদেহ দেখতে পেলেন। সে-সময়ে ধূমান্ধকার জমাট বেঁধে পূর্ব দিকে, পচ্ছিম দিকে, উত্তর দিকে, দক্ষিণ দিকে, ঊর্ধ্ব দিকে, অধঃদিকে এবং অনুদিকে ছুটছে।</p>
<p>অনন্তর ভগবান ভিক্ষুগণকে ডেকে বললেন, ‘হে ভিক্ষুগণ, ধূমান্ধকার জমাট বেঁধে পূর্ব দিকে, পচ্ছিম দিকে, উত্তর দিকে, দক্ষিণ দিকে, ঊর্ধ্ব দিকে, অধঃদিকে এবং অনুদিকে ছুটছে, তা তোমরা দেখতে পাচ্ছো কি?’ ‘হ্যাঁ ভন্তে’।‘ভিক্ষুগণ, তা পাপীরাজ মার, সে কুলপুত্র গোধিকের প্রতিসন্ধি চিত্ত কোথায় প্রতিষ্ঠিত হয়েছে তা খুঁজছে। ভিক্ষুগণ, প্রতিসন্ধি-চিত্ত কোথাও প্রতিষ্ঠিত না হয়ে কুলপুত্র গোধিক পরিনির্বাপিত হয়েছে।’ তখন পাপীরাজ মার বেলুবপাণ্ডু বীণা নিয়ে ভগবানের কাছে উপস্থিত হয়ে ভগবানকে গাথায় বলল :</p>
<p>‘ঊর্ধ্ব দিকে, অধঃদিকে, এদিকে-ওদিকে, অনুদিকে সব দিকে খুঁজেও আমি গোধিককে পাচ্ছি না। তিনি কোথায় গেছেন?’</p>
<p>(তখন ভগবান বললেন)</p>
<p>‘সেই ধৃতিসম্পন্ন ধীর, সর্বদা ধ্যানরত ধ্যানী, এবং দিবা-রাত্রি (সাধনায়) আত্মনিযুক্ত হয়ে, জীবন কামনা না করে, মারসৈন্যকে জয় করে, পুনর্জন্ম না হয়ে সমূলে তৃষ্ণা উৎপাটনপূর্বক গোধিক পরিনির্বাপিত হয়েছে।’</p>
<p>তখন শোকাভিভূত মারের বগল থেকে বীণাটি পাদপৃষ্ঠে ঝরে পড়ল। তারপরে মার দুর্মনা হয়ে সেখানেই অন্তর্ধান করল।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
