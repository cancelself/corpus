<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn4.3' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>মার-সংযুক্ত</li>
<li class='vagga'>প্রথম বর্গ</li>
</ul>
<h1 class='sutta'>৪.৩. শুভ সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান অভিসম্বুদ্ধত্ব লাভের প্রথম দিকে উরুবেলায় নজ্জার নৈরঞ্জনা নদীর তীরে অজপাল নিগ্রোধবৃক্ষমূলে অবস্থান করছেন। সে-সময় ভগবান ঘন-অন্ধকার রাত্রিতে উন্মুক্ত স্থানে উপবিষ্ট ছিলেন এবং গুড়ি গুড়ি বৃষ্টি হচ্ছিল। তখন পাপীরাজ মার ভগবানের ভয়, ত্রাস, লোমহর্ষণ উৎপাদনের জন্য ভগবানের নিকটে উপস্থিত হয়ে ভগবানের অনতিদূরে শুভ-অশুভ নানা প্রকার বর্ণোজ্জ্বল চিত্র প্রদর্শন করল। তখন ভগবান ‘ইনি পাপীরাজ মার’ বলে জ্ঞাত হয়ে তাকে গাথায় বললেন :</p>
<p>‘তুমি দীর্ঘকাল ধরে শুভ-অশুভ (সুন্দর-অসুন্দর) নানা প্রকার বেশ ধারণ করে (আমার কাছে) বারবার আগমন করেছ; দেখ পাপীরাজ, তোমার এই ভীতিকর দৃশ্য প্রদর্শন ব্যর্থ হয়েছে, তুমি পরাজিত, তুমি পরাভূত।’</p>
<p>‘যারা কায়, বাক্য ও মনে সুসংযত তারা মারের বশানুগত হন না, তারা মারের বাধ্যগতও হন না।’</p>
<p>তখন পাপীরাজ মার ‘ভগবান আমাকে জেনেছেন, সুগত আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
