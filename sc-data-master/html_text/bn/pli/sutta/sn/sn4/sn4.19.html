<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn4.19' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>মার-সংযুক্ত</li>
<li class='vagga'>দ্বিতীয় বর্গ</li>
</ul>
<h1 class='sutta'>৪.১৯. কৃষক সূত্র</h1>
</header>
<p>শ্রাবস্তী নিদান। সে-সময়ে ভগবান নির্বাণ-সম্বন্ধীয় ধর্মকথায় ভিক্ষুদের উদ্বুদ্ধ করছেন, গ্রহণ করাচ্ছেন, উৎসাহিত করছেন, প্রফুল্ল করছেন। সেই ভিক্ষুগণ তদ্গত চিত্তে, মনোযোগ দিয়ে সমস্ত চিত্ত একত্রিত করে কান পেতে ধর্মদেশনা শ্রবণ করছেন।</p>
<p>তখন পাপীরাজ মারের এরূপ মনে হলো : ‘এই শ্রমণ গৌতম নির্বাণ-সম্বন্ধীয় ধর্মকথায় ভিক্ষুদের উদ্বুদ্ধ করছেন, গ্রহণ করাচ্ছেন, উৎসাহিত করছেন, প্রফুল্ল করছেন। সেই ভিক্ষুগণও তদ্গত চিত্তে, মনোযোগসহকারে সর্ব চিত্ত একত্রিত করে কান পেতে ধর্মদেশনা শুনছেন। তাহলে আমি (ভিক্ষুদের) প্রজ্ঞাচক্ষু বিনাশের জন্য শ্রমণ গৌতমের নিকট উপস্থিত হই।’ অতঃপর পাপীরাজ মার কৃষক সেজে বৃহৎ লাঙ্গল কাঁধে তুলে দীর্ঘ পাচনবাড়ি গ্রহণ করল, এলোমেলো চুলে শণবস্ত্রে পরিহিত হলো এবং কাঁদামাখা পায়ে ভগবানের কাছে উপস্থিত হয়ে তাঁকে জিজ্ঞেস করল, ‘শ্রমণ, বলীবর্দগুলো দেখেছেন কি?’ ‘হে পাপীমার, বলীবর্দ দিয়ে তুমি কি করবে?’ ‘হে শ্রমণ, চক্ষু আমার, রূপ আমার, চক্ষুসংস্পর্শ-বিজ্ঞানায়তনও আমার। আপনি কোথায় গিয়ে আমার কাছ থেকে মুক্তি পাবেন? শ্রোত্র আমার, শব্দ আমার, শ্রোত্রসংস্পর্শ-বিজ্ঞানায়তন আমার; ঘ্রাণ আমার, গন্ধ আমার, ঘ্রাণসংস্পর্শ-বিজ্ঞানায়তন আমার; জিহ্বা আমার, রস আমার, জিহ্বাসংস্পর্শ-বিজ্ঞানায়তন আমার; কায় আমার, স্প্রষ্টব্য আমার, কায়সংস্পর্শ-বিজ্ঞানায়তন আমার; এবং মন আমার, ধর্ম (মনোগোচর বিষয়) আমার, মনোসংস্পর্শ-বিজ্ঞানায়তনও আমার। আপনি কোথায় গিয়ে আমার কাছ থেকে মুক্তি পাবেন?’</p>
<p>‘হে পাপীমার, চক্ষু তোমার, রূপ তোমার, চক্ষুসংস্পর্শ-বিজ্ঞানায়তন তোমার। কিন্তুযেখানে চক্ষু নেই, রূপ নেই, চক্ষুসংস্পর্শ-বিজ্ঞানায়তন নেই, সেখানে (নির্বাণে) তোমার গতি নেই। শ্রোত্র তোমার, শব্দ তোমার, শ্রোত্রসংস্পর্শ-বিজ্ঞানায়তন তোমার। যেখানে শ্রোত্র নেই, শব্দ নেই, শ্রোত্রসংস্পর্শ-বিজ্ঞানায়তন নেই, সেখানে তোমার গতি নেই। ঘ্রাণ তোমার, গন্ধ তোমার, ঘ্রাণত্রসংস্পর্শ-বিজ্ঞানায়তন তোমার। যেখানে ঘ্রাণ নেই, গন্ধ নেই, ঘ্রাণসংস্পর্শ-বিজ্ঞানায়তন নেই, সেখানে তোমার গতি নেই। জিহ্বা তোমার, রস তোমার, জিহ্বাসংস্পর্শ-বিজ্ঞানায়তন তোমার। যেখানে জিহ্বা নেই, রস নেই, জিহ্বাসংস্পর্শ-বিজ্ঞানায়তন নেই, সেখানে তোমার গতি নেই। কায় তোমার, স্প্রষ্টব্য তোমার, কায়সংস্পর্শ-বিজ্ঞানায়তন তোমার। যেখানে কায় নেই, স্প্রষ্টব্য নেই, কায়সংস্পর্শ-বিজ্ঞানায়তন নেই, সেখানে তোমার গতি নেই। মন তোমার, ধর্ম (মনোগোচর বিষয়) তোমার, মনোসংস্পর্শ-বিজ্ঞানায়তন তোমার। কিন্তু যেখানে মন নেই, ধর্ম নেই, মনোসংস্পর্শ-বিজ্ঞানায়তন নেই, সেখানে তোমার গতি নেই।’</p>
<p>(তখন পাপীমার গাথায় বলল :)</p>
<p>“যেটাকে ‘এটি আমার’ বলে, এবং যারা ‘আমার’ বলে থাকে; এসবের মধ্যে (আমি, আমার মধ্যে) আপনার মন বিদ্যমান; হে শ্রমণ, আমার কাছ থেকে মুক্তি পাবেন না।”</p>
<p>(প্রত্যুত্তরে ভগবান বললেন :)</p>
<p>“যেটাকে ‘এটি আমার’ বলে, তা আমার নয়; যারা ‘আমার’ বলে, তারা আমি নই (অর্থাৎ আমি তাদের মধ্যে নই)। হে পাপীমার, এরূপ জেনে রাখ যে, তুমি আমার (গমন) পথও দেখতে পাবে না।’</p>
<p>তখন পাপীরাজ মার ‘ভগবান আমাকে জেনেছেন, সুগত আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
