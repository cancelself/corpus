<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn4.24' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>মার-সংযুক্ত</li>
<li class='vagga'>তৃতীয় বর্গ</li>
</ul>
<h1 class='sutta'>৪.২৪. সাত বর্ষ অনুবন্ধ (অনুগমন) সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান উরুবেলায় নজ্জার নৈরঞ্জনা নদীর তীরে অজপাল নিগ্রোধবৃক্ষমূলে অবস্থান করছেন। সে-সময়ে পাপীরাজ মার সুযোগসন্ধানী হয়েও সুযোগ লাভ না করে সাত বছর পর্যন্ত ভগবানের পিছু নিয়েছে। তখন পাপীরাজ মার ভগবানের কাছে উপস্থিত হয়ে ভগবানকে গাথায় বলল :</p>
<p>‘আপনি শোকাভিভূত হয়ে বনের মধ্যে ধ্যান করছেন কেন? সম্পত্তি হারিয়েছেন নাকি প্রার্থনা করছেন? আপনি গ্রামে কী পাপকর্ম করেছেন? কেন মানুষের সাথে বন্ধুত্ব করেন না? নাকি কোনো জন আপনার সাথে সখ্যতা করে না?’</p>
<p>(ভগবান বললেন)</p>
<p>‘হে প্রমত্তবন্ধু, আমি সমস্ত শোকের মূল উৎপাটন করে নির্দোষী ও অনুশোচনাহীন হয়ে ধ্যানরত আছি। সমস্ত ভবলোভসম্ভূত তৃষ্ণা ছেদনপূর্বক আসবহীন হয়ে ধ্যান করছি।’</p>
<p>(মার বলল)</p>
<p>‘যেটাকে ‘এটি আমার’ বলে, এবং যারা ‘আমার’ বলে থাকে; এসবের মধ্যে (আমি, আমার মধ্যে) আপনার মন বিদ্যমান; হে শ্রমণ, আমার কাছ থেকে মুক্তি পাবেন না।’</p>
<p>(ভগবান বললেন)</p>
<p>‘যেটাকে ‘এটি আমার’ বলে, তা আমার নয়; যারা ‘আমার’ বলে তারা আমি নই (অর্থাৎ আমি তাদের মধ্যে নেই)। হে পাপীমার, এরূপ জেনে রাখ যে, তুমি আমার (গমন) পথও দেখতে পাবে না।’</p>
<p>(মার বলল : )</p>
<p>‘যদি নির্বাণগামী মোক্ষমার্গ অভিজ্ঞাত হন, তাহলে (আমার রাজ্য থেকে) অন্তর্হিত হোন, আপনি একাই যান, অন্যকে অনুশাসন করেন কেন?’</p>
<p>(ভগবান বললেন)</p>
<p>‘পারগামী ব্যক্তিগণ মৃত্যুর অনধীন নির্বাণ সম্বন্ধে জিজ্ঞেস করে, আমি তাদের দ্বারা জিজ্ঞাসিত হয়েই আর্যসত্যকে নিরুপধি (নির্বাণ) ব্যাখ্যা করি।’</p>
<p>(মার বলল)</p>
<p>‘ভন্তে, যেমন গ্রাম বা নিগমের অদূরে অবস্থিতপুষ্করিণীতে কাঁকড়া থাকে। তখন বহুসংখ্যক কুমার বা কুমারী সেই গ্রাম বা নিগম হতে বের হয়ে সেই পুষ্করিণীতে গিয়ে কাঁকড়াটিকে জল হতে তুলে স্থলেরাখে। ভন্তে, সেই কাঁকড়া যখন যেই দাড়া প্রয়োগ করে কুমার বা কুমারীরা সেই দাড়া কাষ্ঠদণ্ড (লাঠি) বা পাথর খ- দিয়ে ভেঙে দেয়, ছিন্ন করে, চূর্ণবিচূর্ণ করে। এরূপে সব দাড়া ভেঙে যাওয়ায়, ছিন্ন হওয়ায় এবং চূর্ণবিচূর্ণ হওয়ায় সেই কাঁকড়াটি আর পুষ্করিণীতে নামতে পারে না। ভন্তে, ঠিক এরূপেই আমার সমস্ত বিসূক (নৃত্য-গান প্রভৃতি উৎসব), চালাকি (বির্বদ্ধাচরণ) বিস্ফন্দিত বিষয় ভগবান ভেঙে ফেলেছেন, ছিন্ন করেছেন, চূর্ণবিচূর্ণ করেছেন। ভন্তে, আমি পুনরায় ছিদ্রান্বেষী হয়ে ভগবানের কাছে উপস্থিত হতে পারব না।’ তখন পাপীরাজ মার ভগবানের নিকট এই হতাশাব্যঞ্জক গাথাগুলো ভাষণ করল :</p>
<p>‘কাক চর্বিবর্ণ পাথরকে দেখে নরম মনে করে, এবং তাতে স্বাদ পাওয়া যাবে ভেবে পাথরের চারদিকে ঘুরে বেড়ায়। কিন্তু তাতে স্বাদ না পেয়ে কাক পাথর হতে সরে যায়। আমরাও সেই পাষাণাসক্ত কাকের ন্যায় নিরাশ হয়ে গৌতম হতে সরে দাঁড়াচ্ছি।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
