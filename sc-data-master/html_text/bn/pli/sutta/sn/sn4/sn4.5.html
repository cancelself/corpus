<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn4.5' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>মার-সংযুক্ত</li>
<li class='vagga'>প্রথম বর্গ</li>
</ul>
<h1 class='sutta'>৪.৫. দ্বিতীয় মারবন্ধন সূত্র</h1>
</header>
<p>একসময় ভগবান বারাণসীর ঋষিপতন মৃগদায়ে অবস্থান করছেন। তথায় ভগবান ভিক্ষুগণকে ‘হে ভিক্ষুগণ,’ বলে আহ্বান করলেন। ‘হ্যাঁ ভদন্ত,’ বলে সেই ভিক্ষুগণ ভগবানের প্রত্যুত্তর দিলেন। তখন ভগবান বললেন :</p>
<p>‘হে ভিক্ষুগণ, আমি দিব্য, মনুষ্য সকল বন্ধন হতে মুক্ত। তোমরাও দিব্য, মনুষ্য সকল বন্ধন হতে মুক্ত। তাই তোমরা বহুজনের হিতের জন্য, বহুজনের সুখের জন্য, লোকানুকম্পায় এবং দেব-মানবের হিতের জন্য, সুখের জন্য পরিভ্রমণে বিচরণ কর। এক পথে দুইজন যেও না। আদিকল্যাণ, মধ্যকল্যাণ, অন্তেকল্যাণ, অর্থযুক্ত, ব্যঞ্জনযুক্ত, পূর্ণতাপ্রাপ্ত পরিশুদ্ধ ব্রহ্মচর্য দেশনা কর। জগতে অল্পরজম্রক্ষিত (সামান্য ক্লেশরজস্বভাবী) সত্ত্ব আছে, তারা ধর্মবাণী শোনার অভাবে পরিহানির দিকে যাচ্ছে। তারা ধর্মের (নিগূঢ় তত্ত্ব) বুঝতে পারবে। আমিও ধর্মদেশনার জন্য উরুবেলার সেনানি গ্রামে যাব।’ তখন পাপীরাজ মার ভগবানের কাছে উপস্থিত হয়ে ভগবানকে গাথায় বলল :</p>
<p>‘আপনি দিব্যকামগুণযুক্ত ও মনুষ্যকামগুণযুক্ত মারবন্ধনে অবরুদ্ধ, আপনি মারবন্ধনাবদ্ধ; হে শ্রমণ, আমার কাছ থেকে মুক্তি পাবেন না।’</p>
<p>(তখন ভগবান বললেন)</p>
<p>‘আমি দিব্যকামগুণযুক্ত ও মনুষ্যকামগুণযুক্ত সকল বন্ধন হতে মুক্ত, আমি মারবন্ধন হতে মুক্ত হয়েছি; হে মার, তুমি পরাভূত, তুমি পরাজিত।’</p>
<p>তখন পাপীরাজ মার ‘ভগবান আমাকে জেনেছেন, সুগত আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
