<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn54.12' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>আনাপান-সংযুক্তআনাপান-সংযুক্ত</li>
<li class='vagga'>দ্বিতীয় বর্গ</li>
</ul>
<h1 class='sutta'>৫৪.১২. সন্দেহ সূত্র</h1>
</header>
<p>একসময় লোমসকংভিয় কপিলাবাস্তুর নিগ্রোধারামে শাক্যদের মধ্যে অবস্থান করছিলেন। অতঃপর মহানাম শাক্য যেথায় লোমসকংভিয় আছেন তথায় উপস্থিত হয়ে আয়ুষ্মান লোমসকংভিয়কে অভিবাদন করে একপাশে বসলেন। একপাশে উপবিষ্ট হয়ে মহানাম শাক্য আয়ুষ্মান লোমসকংভিয়কে এরূপ বললেন, “ভন্তে, শৈক্ষ্য বিহার ও তথাগত বিহার কি একই, অথবা শৈক্ষ্য বিহার ও তথাগত বিহার কী পরস্পর ভিন্ন?”</p>
<p>“হে আবুসো মহানাম, শৈক্ষ্য বিহার ও তথাগত বিহার একই নয়। মহানাম, শৈক্ষ্য বিহার ও তথাগত বিহার পরস্পর ভিন্ন। আবুসো মহানাম, যে ভিক্ষুরা শৈক্ষ্য, এখনো লক্ষ্য অর্জন করতে পারেননি এবং অনুত্তর যোগক্ষেম প্রার্থনা করতে করতে অবস্থান করেন, তাঁরা পঞ্চ নীবরণ ত্যাগ করে অবস্থান করেন। সেই পঞ্চ নীবরণ কী কী? যথা : কামচ্ছন্দ-নীবরণ, ব্যাপাদ-নীবরণ, স্ত্যানমিদ্ধ-নীবরণ, ঔদ্ধত্য-কৌকৃত্য-নীবরণ এবং বিচিকিৎসা-নীবরণ ত্যাগ করে অবস্থান করেন।</p>
<p>আবুসো মহানাম, যে ভিক্ষুগণ শৈক্ষ্য, এখনো লক্ষ্য অর্জন করতে পারেননি এবং অনুত্তর যোগক্ষেম প্রার্থনা করতে করতে অবস্থান করেন, তাঁরা সকলেই এই পঞ্চ নীবরণ ত্যাগ করে অবস্থান করেন।</p>
<p>আবুসো মহানাম, যে ভিক্ষুগণ অর্হৎ,ক্ষীণাসব, উদ্‌যাপিত জীবন, করণীয়কৃত, ভার অপসৃত, সদর্থপ্রাপ্ত, ভবসংযোজন পরিক্ষীণ ও সম্যকরূপে বিমুক্ত; তাদের সকলের পঞ্চ নীবরণ প্রহীন হয়েছে, মূল উচ্ছিন্ন হয়েছে, তাল বৃক্ষের উপরিভাগ ছেদনের ন্যায় হয়েছে, চরম বিনাশ সাধিত হয়েছে এবং তৎ-সমস্ত ভবিষ্যতে অনুৎপাদধর্মী। সেই পাঁচ প্রকার কী কী? যথা : কামচ্ছন্দ-নীবরণ প্রহীন হয়েছে, মূল উচ্ছিন্ন হয়েছে, তাল বৃক্ষের উপরিভাগ ছেদনের ন্যায় চরম বিনাশ সাধিত হয়েছে এবং তৎ-সমস্ত অনুৎপাদধর্মী। একইভাবে ব্যাপাদ-নীবরণ, স্ত্যানমিদ্ধ-নীবরণ, ঔদ্ধত্য-কৌকৃত্য-নীবরণ এবং বিচিকিৎসা-নীবরণ প্রহীন হয়েছে, মূল উচ্ছিন্ন হয়েছে, তাল বৃক্ষের উপরিভাগ ছেদনের ন্যায় চরম বিনাশ সাধিত হয়েছে এবং তৎ-সমস্ত অনুৎপাদধর্মী।</p>
<p>আবুসো মহানাম, যে ভিক্ষুগণ অর্হৎ, ক্ষীণাসব, উদ্‌যাপিত জীবন, করণীয়কৃত, ভার অপসৃত, সদর্থপ্রাপ্ত, যাদের ভবসংযোজন পরিক্ষীণ ও যারা সম্যকরূপে বিমুক্ত, তাদের সকলের পঞ্চ নীবরণ প্রহীন হয়েছে, মূল উচ্ছিন্ন হয়েছে, তাল বৃক্ষের উপরিভাগ ছেদনের ন্যায় হয়েছে চরম বিনাশ সাধিত হয়েছে এবং তৎ-সমস্ত ভবিষ্যতে অনুৎপাদধর্মী। আবুসো মহানাম, তাই এই ধর্মপর্যায় আপনার এরূপে জ্ঞাতব্য; যথা : শৈক্ষ্য বিহার এক রকম এবং তথাগত বিহার আরেক রকম।</p>
<p>আবুসো মহানাম, একসময় ভগবান ইচ্ছানঙ্গলে বনসণ্ডে অবস্থান করছিলেন। তথায় ভগবান ভিক্ষুদের আহ্বান করে বললেন, ‘হে ভিক্ষুগণ, তিন মাস নির্জনে অবস্থান করতে আমার ইচ্ছা হচ্ছে। আমার জন্য পিণ্ডপাত আনায়নকারী শুধুমাত্র একজন ব্যতীত অন্য কারও তখন আমার নিকট উপস্থিত হওয়া উচিত হবে না।’ ‘তাই হোক ভন্তে,’ বলে সেই ভিক্ষুগণ ভগবানের কথায় সম্মত হলেন এবং পিণ্ডপাত সরবরাহকারী একজন ব্যতীত অন্য কেউ ভগবানের নিকট উপস্থিত হলেন না।</p>
<p>অতঃপর ভগবান সেই তিন মাস সমাপনে নির্জনতাজনিত ধ্যান হতে উঠে ভিক্ষুদের আহ্বান করলেন, ‘ভিক্ষুগণ, যদি অন্যতীর্থিয় পরিব্রাজকগণ তোমাদের এরূপ জিজ্ঞাসা করে, বন্ধুগণ, কীরূপে অবস্থানের দ্বারা শ্রমণ গৌতম বর্ষাবাস অতিক্রম করেন? এরূপ জিজ্ঞাসিত হলে ভিক্ষুগণ, তোমরা সেই অন্যতীর্থিয় পরিব্রাজকদের এরূপ ব্যাখ্যা করবে-‘বন্ধুগণ, আনাপানস্মৃতি-সমাধির মাধ্যমে ভগবান বর্ষাবাস অতিক্রম করেন।’</p>
<p>ভিক্ষুগণ,এক্ষেত্রে আমি স্মৃতিযোগে শ্বাস গ্রহণ করি এবং স্মৃতিযোগে শ্বাস ত্যাগ করি। দীর্ঘশ্বাস গ্রহণকালে ‘দীর্ঘশ্বাস গ্রহণ করছি’ বলে প্রকৃষ্টরূপে জানি; দীর্ঘশ্বাস ত্যাগকালে ‘দীর্ঘশ্বাস ত্যাগ করছি’ বলে প্রকৃষ্টরূপে জানি; হ্রস্ব শ্বাস গ্রহণকালে ‘হ্রস্ব শ্বাস গ্রহণ করছি’ বলে প্রকৃষ্টরূপে জানি, হ্রস্ব শ্বাস ত্যাগকালে ‘হ্রস্ব শ্বাস ত্যাগ করছি’ বলেও আমি প্রকৃষ্টরূপে জানি; এবং ‘সর্বকায়ে অনুভব করে শ্বাস গ্রহণ করব’ এরূপে শিক্ষা করি; ‘সর্বকায়ে অনুভব করে শ্বাস ত্যাগ করব’ এরূপেও শিক্ষা করি; ‘কায়সংস্কার প্রশান্ত করে শ্বাস গ্রহণ করব’ ও ‘কায়সংস্কার প্রশান্ত করে শ্বাস ত্যাগ করব’ এরূপে শিক্ষা করি; ‘প্রীতি অনুভব করে শ্বাস গ্রহণ করব’, ‘প্রীতি অনুভব করে শ্বাস ত্যাগ করব’ এরূপেও শিক্ষা করি; ‘সুখানুভব করে শ্বাস গ্রহণ করব’ এরূপে শিক্ষা করি; ‘সুখানুভব করে শ্বাস গ্রহণ করব’ এরূপেও শিক্ষা করি; এবং ‘চিত্তের সংস্কার অনুভব করে শ্বাস গ্রহণ করব’ ও ‘চিত্তের সংস্কার অনুভব করে শ্বাস ত্যাগ করব’ এরূপে শিক্ষা করি; ‘চিত্তের সংস্কার প্রশান্ত করে শ্বাস গ্রহণ করব’, ‘চিত্তের সংস্কার প্রশান্ত করে শ্বাস ত্যাগ করব’ এরূপেও শিক্ষা করি; ‘চিত্তানুভব করে শ্বাস গ্রহণ করব’ এরূপে শিক্ষা করি; ‘চিত্তানুভব করে শ্বাস ত্যাগ করব’ এরূপেও শিক্ষা করি; এবং ‘উৎফুল্ল চিত্তে শ্বাস গ্রহণ করব’’ও ‘উৎফুল্ল চিত্তে শ্বাস ত্যাগ করব’ এরূপে শিক্ষা করি; ‘একাগ্র চিত্তে শ্বাস গ্রহণ করব’ এরূপে শিক্ষা করি; ‘একাগ্র চিত্তে শ্বাস ত্যাগ করব’ এরূপেও শিক্ষা করি; ‘বিমুক্ত চিত্তে শ্বাস গ্রহণ করব’ এরূপে শিক্ষা করি; ‘বিমুক্ত চিত্তে শ্বাস ত্যাগ করব’ এরূপেও শিক্ষা করি; ‘অনিত্যানুদর্শী হয়ে শ্বাস গ্রহণ করব’ ও ‘অনিত্যানুদর্শী হয়ে শ্বাস ত্যাগ করব’ এরূপে শিক্ষা করি; ‘বিরাগানুদর্শী হয়ে শ্বাস গ্রহণ করব’ ও ‘বিরাগানুদর্শী হয়ে শ্বাস ত্যাগ করব’ এরূপেও শিক্ষা করি; এবং ‘নিরোধানুদর্শী হয়ে শ্বাস গ্রহণ করব’ এরূপে শিক্ষা করি; ‘নিরোধানুদর্শী হয়ে শ্বাস ত্যাগ করব’, ত্যাগানুদর্শী হয়ে শ্বাস গ্রহণ করব’ এবং ‘ত্যাগানুদর্শী হয়ে শ্বাস ত্যাগ করব’ এরূপেও শিক্ষা করি।</p>
<p>ভিক্ষুগণ, তাই কেউ মন্তব্য করার সময় এ বিষয়ে যথার্থই বলে যে, ইহা ‘আর্যবিহার’, ইহা ‘ব্রহ্মবিহার’ ও ইহাই ‘তথাগত বিহার’। তাহলে আনাপানস্মৃতি-সমাধি সম্পর্কেও সে যথার্থরূপে বলে যে-ইহা ‘আর্যবিহার’, ইহা ‘ব্রহ্মবিহার’ ও ইহাই ‘তথাগত বিহার’।</p>
<p>ভিক্ষুগণ, যে ভিক্ষুগণ শৈক্ষ্য, এখনো লক্ষ্য অর্জন করেনি এবং অনুত্তর যোগক্ষেম প্রার্থনা করতে করতে অবস্থান করে, তাদের আনাপানস্মৃতি-সমাধি ভাবিত ও বহুলীকৃত হলে আসবসমূহ ক্ষয়ের জন্য তা সংবর্তিত হয়।</p>
<p>ভিক্ষুগণ, যে ভিক্ষুগণ অর্হৎ, ক্ষীণাসব, উদ্‌যাপিত জীবন, করণীয়কৃত, ভার অবনমিত, নিজ কল্যাণপ্রাপ্ত, যাদের ভবসংযোজন পরিক্ষীণ এবং যারা সম্যকরূপে বিমুক্ত, তাদের আনাপানস্মৃতি-সমাধি ভাবিত ও বহুলীকৃত হলে তা ইহজীবনে সুখে অবস্থানের জন্য এবং স্মৃতি-সম্প্রজ্ঞানতার জন্যই সংবর্তিত হয়।</p>
<p>ভিক্ষুগণ, তাই কেউ মন্তব্য করার সময় যথার্থই বলে যে, ইহা ‘আর্যবিহার’, ইহা ‘ব্রহ্মবিহার’ ও ইহাই ‘তথাগত বিহার’। তাহলে আনাপানস্মৃতি-সমাধি সম্পর্কেও সে যথার্থরূপে বলে যে, ইহা ‘আর্যবিহার’, ইহা ‘ব্রহ্মবিহার’ ও ইহাই তথাগত বিহার’। আবুসো মহানাম, এই ধর্মপর্যায় আপনার এরূপে জ্ঞাতব্য; যথা : শৈক্ষ্য বিহার এক রকম এবং তথাগত বিহার আরেক রকম।” দ্বিতীয় সূত্র।</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
