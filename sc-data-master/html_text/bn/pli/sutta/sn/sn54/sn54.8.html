<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn54.8' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>আনাপান-সংযুক্তআনাপান-সংযুক্ত</li>
<li class='vagga'>একধর্ম বর্গ</li>
</ul>
<h1 class='sutta'>৫৪.৮. প্রদীপোপম সূত্র</h1>
</header>
<p>“হে ভিক্ষুগণ, আনাপানস্মৃতি-সমাধি ভাবিত ও বহুলীকৃত হলে মহাফল ও মহানিশংস লাভ হয়। কীরূপে আনাপানস্মৃতি-সমাধি ভাবিত ও বহুলীকৃত হলে মহাফল ও মহানিশংস লাভ হয়?</p>
<p>ভিক্ষুগণ, এক্ষেত্রে ভিক্ষু অরণ্যে, বৃক্ষমূলে অথবা কোনো নির্জনগৃহে গিয়ে দেহকে ঋজুভাবে রেখে সম্মুখে স্মৃতি উপস্থাপিত করে পদ্মাসনে উপবেশন করে। তদাবস্থায় সে স্মৃতিমান হয়ে শ্বাস গ্রহণ ও ত্যাগ করে। দীর্ঘশ্বাস গ্রহণ করলে ‘দীর্ঘ শ্বাস গ্রহণ করছি’ বলে প্রকৃষ্টরূপে জানে, দীর্ঘশ্বাস ত্যাগ করলে ‘দীর্ঘশ্বাস ত্যাগ করছি’ বলে প্রকৃষ্টরূপে জানে, হ্রস্বশ্বাস গ্রহণ করলে ‘হ্রস্বশ্বাস গ্রহণ করছি’ বলে প্রকৃষ্টরূপে জানে; হ্রস্বশ্বাস ত্যাগ করলে ‘হ্রস্বশ্বাস ত্যাগ করছি’ বলেও সে প্রকৃষ্টরূপে জানে; এবং ‘সর্বকায়ে অনুভব করে শ্বাস গ্রহণ করব’ এরূপ শিক্ষা করে; ‘সর্বকায়ে অনুভব করে শ্বাস ত্যাগ করব’ এরূপও শিক্ষা করে; ‘কায়সংস্কার প্রশান্ত করে শ্বাস গ্রহণ করব’ ও ‘কায়সংস্কার প্রশান্ত করে শ্বাস ত্যাগ করব’ এরূপ শিক্ষা করে; ‘প্রীতি অনুভব করে শ্বাস গ্রহণ করব’, ‘প্রীতি অনুভব করে শ্বাস ত্যাগ করব’ এরূপও শিক্ষা করে; ‘সুখানুভব করে শ্বাস গ্রহণ করব’ ও ‘সুখানুভব করে শ্বাস ত্যাগ করব’ এরূপ শিক্ষা করে; ‘চিত্তের সংস্কার অনুভব করে শ্বাস গ্রহণ করব’, ‘চিত্তের সংস্কার অনুভব করে শ্বাস ত্যাগ করব’ এরূপ শিক্ষা করে; এবং ‘চিত্তের সংস্কার প্রশান্ত করে শ্বাস গ্রহণ করব’, ‘চিত্তের সংস্কার প্রশান্ত করে শ্বাস ত্যাগ করব’, ‘চিত্তানুভব করে শ্বাস গ্রহণ করব’ ও ‘চিত্তানুভব করে শ্বাস ত্যাগ করব’ এরূপও শিক্ষা করে; ‘উৎফুল্ল চিত্তে শ্বাস গ্রহণ করব’ এবং ‘উৎফুল্ল চিত্তে শ্বাস ত্যাগ করব’ এরূপ শিক্ষা করে; ‘একাগ্র চিত্তে শ্বাস গ্রহণ করব’ ও ‘একাগ্র চিত্তে শ্বাস ত্যাগ করব’ এরূপও শিক্ষা করে; ‘বিমুক্ত চিত্তে শ্বাস গ্রহণ করব’ আর ‘বিমুক্ত চিত্তে শ্বাস ত্যাগ করব’ এরূপ শিক্ষা করে; ‘অনিত্যানুদর্শী হয়ে শ্বাস গ্রহণ করব’ ও ‘অনিত্যানুদর্শী হয়ে শ্বাস ত্যাগ করব’ এরূপ শিক্ষা করে; এবং ‘বিরাগানুদর্শী হয়ে শ্বাস গ্রহণ করব’, ‘বিরাগানুদর্শী হয়ে শ্বাস ত্যাগ করব’ ও ‘নিরোধানুদর্শী হয়ে শ্বাস গ্রহণ করব’ এরূপ শিক্ষা করে; ‘নিরোধানুদর্শী হয়ে শ্বাস ত্যাগ করব’ এরূপ শিক্ষা করে; এবং ‘ত্যাগানুদর্শী হয়ে শ্বাস গ্রহণ করব’ ও ‘ত্যাগানুদর্শী হয়ে শ্বাস ত্যাগ করব’ এরূপও শিক্ষা করে। ভিক্ষুগণ, এরূপেই আনাপানস্মৃতি-সমাধি ভাবিত ও বহুলীকৃত হলে মহাফল ও মহানিশংস লাভ হয়।</p>
<p>ভিক্ষুগণ, সম্বোধিলাভের পূর্বে অনভিসম্বুদ্ধ তথা বোধিসত্ত্বাবস্থায় আমিও এরূপ অবস্থানের দ্বারা বহুরূপে অবস্থান করেছি। এরূপ বহুলরূপে অবস্থানকালে আমার দেহ পরিশ্রান্ত (অবস্তুন্ন) হতো না, চক্ষুদ্বয়ও অবস্তুন্ন হতো না, আমার চিত্ত ইন্ধনবিহীন হয়ে আসবসমূহ হতে মুক্ত হয়েছিল।</p>
<p>তদ্ধেতু, ভিক্ষুগণ, ভিক্ষুটি যদি এরূপ প্রত্যাশী হয়-‘আমার দেহ পরিশ্রান্ত বা অবস্তুন্ন না হোক, চক্ষুদ্বয়ও অবস্তুন্ন না হোক, আমার চিত্ত ইন্ধনবিহীন হয়ে আসবসমূহ হতে মুক্ত হোক’, তাহলে এই আনাপানস্মৃতি-সমাধি তার উত্তমরূপে মনন করা উচিত।</p>
<p>তদ্ধেতু, ভিক্ষুগণ, ভিক্ষুটি যদি এরূপ প্রত্যাশী হয়-‘আমার গৃহাশ্রিত যে চিন্তা ভাবনা তা প্রহীন হোক’, তাহলে এই আনাপানস্মৃতি-সমাধি তার উত্তমরূপে মনন করা উচিত।</p>
<p>তদ্ধেতু, ভিক্ষুগণ, ভিক্ষুটি যদি এরূপ প্রত্যাশী হয়-‘আমি অপ্রতিকূলে প্রতিকূল-সংজ্ঞী হয়ে অবস্থান করব’, তাহলে এই আনাপানস্মৃতি-সমাধি তার উত্তমরূপে মনন করা উচিত।</p>
<p>তদ্ধেতু, ভিক্ষুগণ, ভিক্ষুটি যদি এরূপ প্রত্যাশী হয়-‘আমি প্রতিকূলে অপ্রতিকূল-সংজ্ঞী হয়ে অবস্থান করব’, তাহলে এই আনাপানস্মৃতি-সমাধি তার উত্তমরূপে মনন করা উচিত।</p>
<p>তদ্ধেতু, ভিক্ষুগণ, ভিক্ষুটি যদি এরূপ প্রত্যাশী হয়-‘আমি প্রতিকূলে ও অপ্রতিকূলে প্রতিকূল-সংজ্ঞী হয়ে অবস্থান করব’, তাহলে এই আনাপানস্মৃতি-সমাধি তার উত্তমরূপে মনন করা উচিত।</p>
<p>তদ্ধেতু, ভিক্ষুগণ, ভিক্ষুটি যদি এরূপ প্রত্যাশী হয়-‘আমি প্রতিকূলে এবং অপ্রতিকূলে অপ্রতিকূল-সংজ্ঞী হয়ে অবস্থান করব’, তাহলে এই আনাপানস্মৃতি-সমাধি তার উত্তমরূপে মনন করা উচিত।</p>
<p>তদ্ধেতু, ভিক্ষুগণ, ভিক্ষুটি যদি এরূপ প্রত্যাশী হয়-‘আমি অপ্রতিকূল এবং প্রতিকূল তথা উভয় কুল পরিহারপূর্বক উপেক্ষক, স্মৃতিমান ও সম্প্রজ্ঞানী হয়ে অবস্থান করব’, তাহলে এই আনাপানস্মৃতি-সমাধি তার উত্তমরূপে মনন করা উচিত।</p>
<p>তদ্ধেতু, ভিক্ষুগণ, ভিক্ষুটি যদি এরূপ প্রত্যাশী হয়-‘আমি কামনা ও অকুশলধর্মসমূহ হতে বিবিক্ত (বিচ্ছিন্ন) হয়ে সবিতর্ক, সবিচার ও নির্জনতাজনিত প্রীতিসুখবিমণ্ডিত প্রথম ধ্যান লাভ করে অবস্থান করব’, তাহলে এই আনাপানস্মৃতি-সমাধি তার উত্তমরূপে মনন করা উচিত।</p>
<p>তদ্ধেতু, ভিক্ষুগণ, ভিক্ষুটি যদি এরূপ প্রত্যাশী হয়-‘আমি বিতর্ক ও বিচার প্রশমিত করে অভ্যন্তরীণ সম্প্রসাদ ও চিত্তের একাগ্রতাযুক্ত অবিতর্ক ও অবিচার এবং সমাধিজনিত প্রীতিসুখমণ্ডিত, দ্বিতীয় ধ্যান লাভ করে অবস্থান করব’, তাহলে এই আনাপানস্মৃতি-সমাধি তার উত্তমরূপে মনন করা উচিত।</p>
<p>তদ্ধেতু, ভিক্ষুগণ, ভিক্ষুটি যদি এরূপ প্রত্যাশী হয়-‘আমি প্রীতির প্রতি ও বিরাগ হেতু উপেক্ষাশীল, স্মৃতিমান ও সম্প্রজ্ঞানী হয়ে অবস্থান করব, কায়িক সুখ অনুভব করব, যে অবস্থায় থাকলে আর্যগণ ‘উপেক্ষাশীল, স্মৃতিমান ও সুখবিহারী’ বলে অভিহিত করেন সেই তৃতীয় ধ্যান লাভ করে অবস্থান করব’, তাহলে এই আনাপানস্মৃতি-সমাধি তার উত্তমরূপে মনন করা উচিত।</p>
<p>তদ্ধেতু, ভিক্ষুগণ, ভিক্ষুটি যদি এরূপ প্রত্যাশী হয়-‘আমি সুখ-দুঃখ প্রহানপূর্বক পূর্বের সৌমনস্য-দৌর্মনস্যসমূহের বিনাশসাধন করে ‘অদুঃখ-অসুখ, ‘উপেক্ষা-স্মৃতি-পরিশুদ্ধি’ নামক চতুর্থ ধ্যান লাভ করে অবস্থান করব’, তাহলে এই আনাপানস্মৃতি-সমাধি তার উত্তমরূপে মনন করা উচিত।</p>
<p>তদ্ধেতু, ভিক্ষুগণ, ভিক্ষুটি যদি এরূপ প্রত্যাশী হয়-‘আমি সর্ববিধ রূপসংজ্ঞা (অতিক্রম) করে প্রতিঘসংজ্ঞা অস্তগমন করে ও নানাত্ব-সংজ্ঞায় মনোনিবেশ না করে ‘আকাশ অনন্ত’ এরূপ আকাশ অনন্তায়তন ধ্যান লাভ করে অবস্থান করব’, তাহলে এই আনাপানস্মৃতি-সমাধি তার উত্তমরূপে মনন করা উচিত।</p>
<p>তদ্ধেতু, ভিক্ষুগণ, ভিক্ষুটি যদি এরূপ প্রত্যাশী হয়-‘আমি সর্ববিধ আকাশানন্তায়তন অতিক্রম করে ‘বিজ্ঞান অনন্ত’ এরূপ বিজ্ঞান অনন্তায়তন ধ্যান লাভ করে অবস্থান করব’, তাহলে এই আনাপানস্মৃতি-সমাধি তার উত্তমরূপে মনন করা উচিত।</p>
<p>তদ্ধেতু, ভিক্ষুগণ, ভিক্ষুটি যদি এরূপ প্রত্যাশী হয়-‘আমি সমস্ত বিজ্ঞানায়তন অতিক্রম করে ‘কিছুই নেই’ এরূপ আকিঞ্চনায়তন ধ্যান লাভ করে অবস্থান করব’, তাহলে এই আনাপানস্মৃতি-সমাধি তার উত্তমরূপে মনন করা উচিত।</p>
<p>তদ্ধেতু, ভিক্ষুগণ, ভিক্ষুটি যদি এরূপ প্রত্যাশী হয়-‘আমি সমস্ত আকিঞ্চনায়তন অতিক্রম করে নৈবসংজ্ঞা-নাসংজ্ঞায়তন ধ্যান লাভ করে অবস্থান করব’, তাহলে এই আনাপানস্মৃতি-সমাধি তার উত্তমরূপে মনন করা উচিত।</p>
<p>তদ্ধেতু, ভিক্ষুগণ, ভিক্ষুটি যদি এরূপ প্রত্যাশী হয়-‘আমি সমস্ত নৈবসংজ্ঞা-না-সংজ্ঞায়তন অতিক্রম করে সংজ্ঞা বেদয়িত নিরোধ (অবস্থা) লাভ করে অবস্থান করব’, তাহলে এই আনাপানস্মৃতি-সমাধি তার উত্তমরূপে মনন করা উচিত।</p>
<p>ভিক্ষুগণ, এরূপে সে আনাপানস্মৃতি-সমাধি ভাবিত ও বহুলীকৃত করে সুখ-বেদনা অনুভব করলে তা ‘অনিত্য, অসার ও অনভিনন্দিতরূপে (আনন্দহীনভাবে)’ যথাযথভাবে জানতে পারে; দুঃখ-বেদনা অনুভব করলেও তা ‘অনিত্য, অসার ও অনভিনন্দিতরূপে’ যথাযথভাবে জানতে পারে; এবং অদুঃখ-অসুখ (সুখ-দুঃখহীন)-বেদনা অনুভব করলেও তা সে ‘অনিত্য, অসার ও অনভিনন্দিতরূপে’ যথাযথভাবে জানতে পারে। সুখ-বেদনা অনুভব করলে তা বিসংযুক্তভাবেই অনুভব হয়, দুঃখ-বেদনা ও অদুঃখ-অসুখ-বেদনা অনুভব করলেও তা বিসংযুক্তভাবেই অনুভূত হয়। যদি সে অনুভব করে যে, ‘আমার কায় চরম সীমায় পৌঁছেছে’, তখন সে তা প্রকৃষ্ঠরূপে জানতে পারে; যখন সে অনুভব করে যে, ‘আমার জীবন চরম সীমায় পৌঁছেছে’, তখন সে প্রকৃষ্ঠরূপে জানতে পারে। ‘কায়ভেদে, জীবনে ইন্ধন শেষে আমার সকল জাগতিক অনুভূত অভিজ্ঞতা তার প্রলোভন হারাবে এবং প্রশান্ত হবে’ এরূপে জানতে পারে।</p>
<p>ভিক্ষুগণ, তৈল ও সলিতার কারণে যেমনি তৈল-প্রদীপ প্রজ্বলিত হয়, ঠিক তেমনি তৈল ও সলিতার নিঃশেষে পুনরায় ইন্ধনের অভাবে তৈল-প্রদীপ নিভে যায়। ঠিক তদ্রুপ ভিক্ষুগণ, যদি ভিক্ষুটি অনুভব করে যে, ‘আমার কায় চরম সীমায় পৌঁছেছে’, তখন সে তা প্রকৃষ্ঠরূপে জানতে পারে; যখন সে অনুভব করে যে, ‘আমার জীবন চরম সীমায় পৌঁছেছে’, তখন সে প্রকৃষ্ঠরূপে জানতে পারে। ‘কায়ভেদে, জীবনে ইন্ধন শেষে আমার সকল জাগতিক অনুভূত অভিজ্ঞতা তার প্রলোভন হারাবে এবং প্রশান্ত হবে’ এরূপে জানতে পারে।” অষ্টম সূত্র।</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
