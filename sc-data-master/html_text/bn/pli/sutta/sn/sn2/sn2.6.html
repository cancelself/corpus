<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn2.6' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>দেবপুত্র-সংযুক্ত</li>
<li class='vagga'>প্রথম বর্গ</li>
</ul>
<h1 class='sutta'>২.৬. কামদ সূত্র</h1>
</header>
<p>শ্রাবস্তী নিদান। একান্তে দাঁড়ানো দেবপুত্র কামদ ভগবানকে এরূপ বললেন, ‘ভগবান (দশ বছর… ষাট বছর একান্ত পরিশুদ্ধ শ্রামণধর্ম পালন করা) দুষ্কর! দুষ্কর।’</p>
<p>(ভগবান বললেন) ‘হে কামদ, শীলবান ও সমাহিত স্থিতাত্ম শৈক্ষ্যগণ দুষ্কর সাধন করেন। গৃহহীন প্রব্রজিতের যথালাভে তুষ্টি সুখবহ হয়।’</p>
<p>(কামদ বললেন) ‘ভগবান, এরূপ তুষ্টি তো দুর্লভ।’</p>
<p>(ভগবান বললেন) ‘হে কামদ, যাদের মন দিন-রাত ভাবনারত, সে চিত্তোপশমে নিরত সাধকগণ দুর্লভকে লাভ করে।’</p>
<p>(কামদ বললেন) ‘ভগবান, এরূপে চিত্তকে সমাহিত করা দুষ্কর।’</p>
<p>(ভগবান বললেন) ‘হে কামদ, যে চিত্তকে সমাহিত করা দুষ্কর, ইন্দ্রিয় উপশমরত সাধকগণ সেই চিত্তকে সমাহিত করেন। আর্যগণ মারের জাল ছিন্ন করে নির্বাণে গমন করেন।’</p>
<p>(কামদ বললেন) ‘ভগবান, সেই নির্বাণের পথ দুরূহ ও দুর্গম।’</p>
<p>(ভগবান বললেন) ‘হে কামদ, আর্যগণ দুরূহ, দুর্গম পথেও নির্বাণ গমন করেন। তবে অনার্যগণ কুপথ অবলম্বনে অধঃশিরে অধঃপতিত হয়। আর্যগণের মার্গ সমই হয়। কারণ তাঁরা অসম জগতেও সমভাবে বিচরণ করেন।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
