<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn2.30' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>দেবপুত্র-সংযুক্ত</li>
<li class='vagga'>নানা তীর্থিয় বর্গ</li>
</ul>
<h1 class='sutta'>২.৩০. নানা তীর্থিয়-শ্রাবক সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান রাজগৃহের বেণুবন কলন্দকনিবাপে অবস্থান করছেন। তখন রাতের শেষ প্রহরে সমস্ত জেতবন দিব্যজ্যোতিতে সমুজ্জ্বল করে অসম, সহলী, নিকো, অকোটক, বেটম্বরি ও মানবগামিয় নামক নানা তীর্থিয়-শ্রাবক দেবপুত্র ভগবানের নিকট উপস্থিত হলেন। আর ভগবানকে শ্রদ্ধাভিবাদন জানিয়ে একান্তে দাঁড়ালেন। একান্তে দাঁড়ানো দেবপুত্র অসম তীর্থঙ্কর পূরণ কাশ্যপের উদ্দেশ্যে ভগবানের সকাছে এই গাথা বললেন :</p>
<p>‘পূরণ কাশ্যপ এই জগতে অন্যকে হত্যা, প্রহার কিংবা ছেদনে, অন্যের ধনসম্পদ ক্ষতিসাধনে নিজের তথা কর্মকারীর পাপ কিংবা পুণ্য দেখেন না। সে শাস্তা (ধর্মগুরু) এই ধর্মবিশ্বাস প্রচার করেন। এজন্য তিনি মান্যার্হ, পূজ্য।’</p>
<p>এবার দেবপুত্র সহলী তীর্থঙ্কর মক্ষলি গোশালের উদ্দেশ্যে ভগবানের কাছে এই গাথা বললেন :</p>
<p>‘তপশ্চর্য ও পাপঘৃণা, সুসংযতাত্ম, কলহবাদ পরিত্যাগপূর্বক জনতার সাথে সাম্য রক্ষাকারী, অপরাধ বিরত, সত্যবাদী সে শাস্তা একান্তই পাপ করেন না।’</p>
<p>এরপর দেবপুত্র নিকো নির্গ্রন্থ নাথপুত্রের উদ্দেশ্যে ভগবানের সমীপে এই গাথা বললেন :</p>
<p>‘পাপ ঘৃণাকারী জ্ঞানতাপস চতুর্যাম (ব্রত উদযাপনে) সুসংযত, দর্শন-শ্রবণাগত বিষয় প্রকাশকারী ও ভিক্ষান্নভোজী শাস্তা (গুরু) একান্তই নিষ্পাপ।’</p>
<p>দেবপুত্র আকোটক বিভিন্ন তীর্থঙ্করকে লক্ষ করে ভগবানের কাছে এই গাথা বললেন :</p>
<p>‘শ্রমণধর্মের পারপ্রাপ্ত ককুধ কাত্যায়ণ, নির্গ্রন্থ নাথপুত্র, মক্ষলি গোশাল, পূরণ কাশ্যপ ও গণশাস্তা তথা জনগুরুগণ একান্তই সৎপুরুষমণ্ডলী থেকে দূরে নন।’</p>
<p>অতঃপর দেবপুত্র বেটম্বরি আকোটক দেবপুত্রের প্রত্যুত্তরে বললেন :</p>
<p>‘নীচ জম্বুক (শৃগালবৎ ধূর্ত প্রাণী, জম্বুক হেরে না যেতে সিংহরাজ সাজে) শৃগালের সাহচর্যেও কখনো সিংহের সমান হয় না, তেমনি মিথ্যাবাদী সন্দিগ্ধ আচারসম্পন্ন নগ্ন গণশাস্তা সৎপুরুষ সদৃশ হন না।’</p>
<p>তখন পাপী মার দেবপুত্র বেটম্বরিতে আবিষ্ট হয়ে ভগবানের সম্মুখে এই গাথা বললেন :</p>
<p>‘যাঁরা তপস্যাযুক্ত, পাপ ঘৃণাকারী, প্রবিবেক পালনে রূপনিবিষ্ট (বা রূপাসক্ত) এবং দেবলোক অভিনন্দনকারী, তাঁরাই মানুষের পরলোক সম্বন্ধে সম্যক অনুশাসন করেন।’</p>
<p>ভগবান ‘ইনি পাপী মার’ এভাবে জ্ঞাত হয়ে মারকে প্রত্যুত্তরে বললেন :</p>
<p>‘ইহলোকে বা পরলোকে যে রূপ আছে অথবা অন্তরীৰে প্রভাস্বর যে রূপ বিদ্যমান, সে সমস্তই মার প্রশংসিত এবং মৎস্য আকর্ষণে চাঁই বা মশলার মতন, যা ধ্বংসের জন্য স্থাপিত।’</p>
<p>এবার মানবগামিয় দেবপুত্র ভগবানের উদ্দেশ্যে এই গাথা বললেন :</p>
<p>‘যেমন রাজগৃহের পর্বতমালাদের মধ্যে বৈপুল্যগিরি শ্রেষ্ঠ বলে বর্ণিত, হিমালয় পর্বতশ্রেণির মধ্যে কৈলাস শ্রেষ্ঠ, আকাশগামীদের মধ্যে সূর্য শ্রেষ্ঠ, জলাশয়গুলোর মধ্যে মহাসমুদ্র শ্রেষ্ঠ এবং নক্ষত্রগুলোর মধ্যে চন্দ্র শ্রেষ্ঠ, তেমনি দেব-মনুষ্যলোকে বুদ্ধ অগ্র, শ্রেষ্ঠ বলে অভিহিত।’</p>
<p class='end'>নানা তীর্থিয় বর্গ সমাপ্ত।</p>
<p class='uddana-intro'>স্মারক-গাথা :</p>
<p class='uddana'>সিব, ক্ষেম, সেরি, ঘটিকার, জন্তু, রোহিতাশ্ব,<br>
নন্দ, নন্দবিশাল, সুসীম, নানা তীর্থিয় মিলে দশম।</p>
<p class='end'>দেবপুত্র-সংযুক্ত সমাপ্ত।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
