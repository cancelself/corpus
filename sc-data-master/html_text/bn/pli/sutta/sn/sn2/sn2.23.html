<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn2.23' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>দেবপুত্র-সংযুক্ত</li>
<li class='vagga'>নানা তীর্থিয় বর্গ</li>
</ul>
<h1 class='sutta'>২.২৩. সেরি সূত্র</h1>
</header>
<p>একান্তে দাঁড়ানো দেবপুত্র সেরি ভগবানকে এই গাথায় প্রশ্ন করলেন :</p>
<p>‘দেবতা মনুষ্য উভয়েই আহারকে অভিনন্দন করেন তথা সানন্দে গ্রহন করেন। কোন প্রাণী আহারকে সমাদন করে না?’</p>
<p>(উত্তরে ভগবান বললেন) ‘যে ব্যক্তি শ্রদ্ধায়, প্রসন্ন চিত্তে আহার দান করে, সে আহার ইহ-পরলোকে তারই সেবা করে। তজ্জন্য মাৎসর্য ও স্বার্থপরতা পরিত্যাগ করে দান করা উচিত। পুণ্যগুলো পরলোকে প্রাণীগণের প্রতিষ্ঠা করায়।’</p>
<p>(দেবপুত্র সেরি বললেন) ভদন্ত, আশ্চর্য! ভদন্ত, অদ্ভুত! এ আপনারই সুভাষিত :</p>
<p>‘যে ব্যক্তি শ্রদ্ধায়, প্রসন্ন চিত্তে আহার দান করে, সে আহার ইহ-পরলোকে তারই সেবা করে। তজ্জন্য মাৎসর্য ও স্বার্থপরতা পরিত্যাগ করে দান করা উচিত। পুণ্যগুলো পরলোকে প্রাণীগণের প্রতিষ্ঠা করায়।’</p>
<p>“‘ভন্তে, আমি সুদূর অতীতে সেরি নামক দানশীল দানপতি ও দানপ্রশংসক রাজা ছিলাম। নগরের চার দ্বারে দানশালা তৈরি করে শ্রমণ, ব্রাহ্মণ, দীন-দরিদ্র, পথচারী ও যাচকদের দান দিতাম (তথা আমার দান দেওয়া হতো)। একবার আমার অন্তঃপুরস্থ স্ত্রীলোকেরা আমাকে বললেন, শুধু মহারাজেরই দান দেওয়া হয়, আমাদের তো দান দেওয়া হয় না। বেশ, মহারাজকে আশ্রয় করে আমরাও দান দেবো, পুণ্য সঞ্চয় করবো। তাতে আমার মনে উদয় হলো : আমি দানশীল, দানপতি ও দান প্রশংসক। (তারা) দান দেবো বললে, আমি তাদের কী করতে পারি? সে কারণে অন্তঃপুরস্থ স্ত্রীলোকদের প্রথম দ্বার ছেড়ে দিলাম। তথায় তাদের দান দেওয়া হতে লাগল আর আমার দান দেওয়া বন্ধ হলো।”</p>
<p>“অতঃপর রাজঅমাত্য ক্ষত্রিয়রা (পদস্থ আমলারা) আমার নিকট গিয়ে বললেন, ‘মহারাজের দান দেওয়া হয়, রাজন্তঃপুরস্থ স্ত্রীলোকদেরও দান দেওয়া হয়, কিন্তু আমাদের দান দেওয়া হয় না। আমরাও মহারাজকে আশ্রয় করে দান দেবো, পুণ্যার্জন করবো।’ এতে আমার মনে উদয় হলো : ‘আমি দানশীল, দানপতি ও দান প্রশংসক। এরা দান দেবো বললে, আমি তাদের কী বলতে পারি?’ আমি পদস্থ আমলাদের জন্য দ্বিতীয় দ্বার ছেড়ে দিলাম। তথায় তাদের দান দেওয়া শুরু হলো আর আমার দান বন্ধ হলো।’</p>
<p>“এরপর সেনাদল আমার কাছে এসে বললেন, ‘মহারাজের দান দেওয়া হয়, রাজন্তঃপুরস্থ স্ত্রীলোকদেরও দান দেওয়া হয়, এমনকি পদস্থ আমলাদেরও দান দেওয়া হয়; কিন্তু আমাদের দান দেওয়া হয় না। আমরাও মহারাজকে আশ্রয় করে আমরাও দান দেবো, পুণ্যার্জন করবো।’ তখন আমার মনে উদয় হলো : ‘আমি দানশীল, দানপতি ও দান প্রশংসক। এরা দান দেবো বললে, আমি আর কী বলতে পারি?’ ফলত আমি তৃতীয় দ্বার সেনাদলকে ছেড়ে দিলাম। সেখানে তাদের দান দেওয়া হতে লাগল, আমার দান পরিনিবৃত্ত হলো।’</p>
<p>“এবার ব্রাহ্মণ-গৃহপতিরা আমার সকাছে এসে বললো, ‘মহারাজের দান দেওয়া হয়, রাজন্তঃপুরস্থ স্ত্রীলোকদের দান দেওয়া হয়, দান দেওয়া হয় পদস্থ আমলাদের, এমনকি সেনাদলেরও দান দেওয়া হয়; কিন্তু আমাদের দান দেওয়া হয় না। আমরাও মহারাজকে আশ্রয় করে আমরাও দান দেবো, পুণ্যার্জন করবো।’ তা শুনে আমার মনে উদয় হলো : ‘আমি দানশীল, দানপতি ও দান প্রশংসক। তারা দান দেবো বললে, আমি কী আর বলতে পারি?’ অতএব আমি চতুর্থ দ্বার ব্রাহ্মণ-গৃহপতিদের জন্য ছেড়ে দিলাম। তথায় তাদের দান দেওয়া চালু হলো, আমার দান বন্ধ হয়ে গেল।’</p>
<p>“অনন্তর রাজপুরুষেরা (তথা রাজকর্মচারীরা) আমার কাছে বললো, ‘এখন তো মহারাজের কোনো দান দেওয়া হচ্ছে না।’ ভন্তে, এরূপ বলা হলে আমি তাদেরকে বললাম, ‘তাহলে বাইরের জনপদে যে-আয় হয়, তার অর্ধেক অন্তঃপুরে নিয়ে এসো। বাকি অর্ধেক দিয়ে সেখানেই শ্রমণ-ব্রাহ্মণ, দীন-দরিদ্র, পথচারী ও ভিক্ষুকদের দান দিয়ে দাও।’ ভন্তে, সে আমি দীর্ঘকাল ধরে এভাবে কৃত পুণ্যের সুফল অন্ত পাচ্ছি না, এতো পুণ্য, এতো পুণ্যের সুফল, এতো কাল পর্যন্ত স্বর্গে থাকতে হবে। ভন্তে, আশ্চর্য! বড়ই অদ্ভুত! এ আপনার সুভাষিত বাণী-</p>
<p>‘যে ব্যক্তি শ্রদ্ধায়, প্রসন্ন চিত্তে আহার দান করে, সে আহার ইহ-পরলোকে তারই সেবা করে। তজ্জন্য মাৎসর্য ও স্বার্থপরতা পরিত্যাগ করে দান করা উচিত। পুণ্যগুলো পরলোকে প্রাণীগণের প্রতিষ্ঠা করায়।”</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
