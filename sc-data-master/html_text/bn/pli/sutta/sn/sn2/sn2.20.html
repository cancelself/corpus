<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn2.20' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>দেবপুত্র-সংযুক্ত</li>
<li class='vagga'>অনাথপিণ্ডিক বর্গ</li>
</ul>
<h1 class='sutta'>২.২০. অনাথপিণ্ডিক সূত্র</h1>
</header>
<p>একান্তে দাঁড়ানো দেবপুত্র অনাথপিণ্ডিক ভগবানের সমীপে এই গাথাগুলো বললেন :</p>
<p>‘ঋষিসংঘ বা ভিক্ষুসংঘ নিবেশিত এবং ধর্মরাজ বুদ্ধ অবস্থিত জেতবন আমার প্রীতিজনক। কর্ম, বিদ্যা, ধর্ম, শীলবিমণ্ডিত উত্তম জীবন, এগুলো দ্বারা মানুষ শুদ্ধ হয়; গোত্র কিংবা ধনের দ্বারা হয় না। তজ্জন্য নিজের হিতার্থে পণ্ডিত ব্যক্তির মনোযোগ সহকারে ধর্মচর্যা করা উচিত। এভাবে বিশুদ্ধি লাভ হয়।’</p>
<p>‘সারিপুত্রই প্রজ্ঞা, শীলে ও উপশমে শ্রেষ্ঠ। যে ভিক্ষু নির্বাণের পারে উপনীত, তিনিও তাঁর (সারিপুত্রের) অনুবর্তী।’</p>
<p>এরূপ বলে দেবপুত্র অনাথপিণ্ডিক ভগবানকে শ্রদ্ধাভিবাদন জানিয়ে ও প্রদক্ষিণ করে সেখানে অদৃশ্য হলেন।</p>
<p>ভগবান রাত শেষ হলে ভিক্ষুদের সম্বোধন করে বললেন, হে ভিক্ষুগণ, আজ রাতে জনৈক দেবপুত্র সমস্ত জেতবন দিব্যজ্যোতিতে আলোকিত করে আমার কাছে উপস্থিত হন। আমাকে শ্রদ্ধাভিবাদন জানিয়ে একান্তে দাঁড়িয়ে এরূপ বলেন :</p>
<p>‘ঋষিসংঘ বা ভিক্ষুসংঘ নিবেশিত এবং ধর্মরাজ বুদ্ধ অবস্থিতজেতবন আমার প্রীতিজনক। কর্ম, বিদ্যা, ধর্ম, শীলবিমণ্ডিত উত্তম জীবন-এগুলো দ্বারা মানুষ শুদ্ধ হয়; গোত্র কিংবা ধনের দ্বারা হয় না। তজ্জন্য নিজের হিতার্থে পণ্ডিত ব্যক্তির মনোযোগ সহকারে ধর্মচর্যা করা উচিত। এভাবে বিশুদ্ধি লাভ হয়।’</p>
<p>‘সারিপুত্রই প্রজ্ঞা, শীলে ও উপশমে শ্রেষ্ঠ। যে ভিক্ষু নির্বাণের পাড়ে উপনীত, তিনিও তাঁর (সারিপুত্রের) অনুবর্তী।’</p>
<p>এরূপ বলে দেবপুত্র ভগবানকে শ্রদ্ধাভিবাদন জানিয়ে ও প্রদক্ষিণ করে সেখানে অদৃশ্য হয়ে যান।</p>
<p>আয়ুষ্মান আনন্দ এটা শুনে ভগবানকে বললেন, ‘ভন্তে, সে দেবপুত্র নিশ্চয়ই অনাথপিণ্ডিক হবেন। গৃহপতি অনাথপিণ্ডিক তো সারিপুত্রের প্রতি সুপ্রসন্ন ছিলেন।’</p>
<p>(ভগবান বললেন) ‘আনন্দ, উত্তম! উত্তম! যুক্তিতর্ক দ্বারা যা প্রাপ্য বা জ্ঞাতব্য, তুমি প্রাপ্ত হয়েছ। অনাথপিণ্ডিকই সে দেবপুত্র।’</p>
<p class='end'>অনাথপিণ্ডিক বর্গ সমাপ্ত।</p>
<p class='uddana-intro'>স্মারক-গাথা :</p>
<p class='uddana'>চন্দিম, বেণ্ডু, দীঘলট্ঠি ও নন্দন,<br>
চন্দন, বাসুদত্ত, সুব্রহ্মা আর ককুধ;<br>
উত্তম মিলে নবম, অনাথপিণ্ডিক দশম।</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
