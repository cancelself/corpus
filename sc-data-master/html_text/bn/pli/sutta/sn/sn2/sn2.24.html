<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='sn2.24' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>সগাথা-বর্গ</li>
<li class='samyutta'>দেবপুত্র-সংযুক্ত</li>
<li class='vagga'>নানা তীর্থিয় বর্গ</li>
</ul>
<h1 class='sutta'>২.২৪. ঘটিকার সূত্র</h1>
</header>
<p>একান্তে দাঁড়ানো দেবপুত্র ঘটিকার ভগবানের সমীপে এই গাথা বললেন :</p>
<p>‘সাতজন ভিক্ষু দেহত্যাগের পর অবিহ ব্রহ্মলোকে উৎপন্ন হওয়ার সঙ্গে সঙ্গে রাগ-দ্বেষ-মোহ ও তৃষ্ণা ক্ষয় হয়ে সত্ত্বভূমি উত্তীর্ণ হন। কারা মর্ত্যের দুরতিক্রম্য তৃষ্ণাস্রোত উত্তীর্ণ হয়েছেন এবং কারা মনুষ্যদেহ ত্যাগ করে দিব্যযোগ অতিক্রম করেছেন।’</p>
<p>উত্তরে ভগবান বললেন, ‘উপক, গলগণ্ড, পুক্কুসাতি, ভদ্দিয়, খণ্ডদেব, বাহুরগ্নি, পিঙ্গিয় এরা সকলেই মনুষ্যদেহ ত্যাগ করে দিব্যযোগ অতিক্রম করেছেন।’</p>
<p>‘মারপাশমুক্ত যে ভিক্ষুদের সম্পর্কে তুমি নিপুণভাবে উক্তি করেছ, তাঁরা কার ধর্ম জ্ঞাত হয়ে ভববন্ধন ছিন্ন করেছেন?’</p>
<p>(দেবতা বললেন) ‘যাঁর ধর্ম জ্ঞাত হয়ে তাঁরা ভববন্ধন ছিন্ন করেছেন, তিনি ভগবান ছাড়া কেউই নন এবং তা আপনার শাসন ছাড়াও নয়। যেখানে (যে ধর্ম আচরণে) নাম-রূপ সম্পূর্ণরূপে নিরুদ্ধ হয়, তাঁরা সেই ধর্ম ইহলোকে জ্ঞাত হয়ে ভববন্ধন ছিন্ন করেন।’</p>
<p>(ভগবান বললেন) ‘তুমি, বেশ দুজ্ঞেয়, দুর্বোধ্য গম্ভীর বাক্য বলেছ, কার ধর্ম জ্ঞাত হয়ে এমন বাক্য উচ্চারণ করেছ, বল তো দেখি?’</p>
<p>(দেবতা বললেন) ‘পুরাকালে আমি বেহলিঙ্ঘ গ্রামে কাশ্যপ বুদ্ধের উপাসক, পিতামাতার ভরণ-পোষণকারী, কামভোগ বিরত সাত্ত্বিক ব্রহ্মচারী কুম্ভকার ছিলাম। সে-সময় আপনি ছিলেন আমার প্রতিবেশী ও বাল্যবন্ধু। সে আমি, এই সাতজন রাগ-দ্বেষ-মোহ ও তৃষ্ণা ক্ষয়কারী বিমুক্ত ভিক্ষুদের জানি।’</p>
<p>(ভগবান বললেন) ‘হে ভাগ্যবান, তুমি যেভাবে বলেছ, তাই বটে। সে-সময় তুমিই ছিলে বেহলিঙ্ঘ গ্রামে কাশ্যপ বুদ্ধের উপাসক, পিতামাতার ভরণ-পোষণকারী কামভোগ বিরত সাত্ত্বিক ব্রহ্মচারী কুম্ভকার। আরও ছিলে আমার প্রতিবেশী ও বাল্যবন্ধু।’</p>
<p>‘এভাবে ভাবিতাত্ম অন্তিম দেহধারী উভয় পুরানো বন্ধুর মিলন হয়।’</p>
<footer>
<p>অনুবাদকমণ্ডলী : <span class='author'>ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
