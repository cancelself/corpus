<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn51.10' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>ঋদ্ধিপাদ-সংযুক্তঋদ্ধিপাদ-সংযুক্ত</li>
<li class='vagga'>চাপাল বর্গ</li>
</ul>
<h1 class='sutta'>৫১.১০. চৈত্য সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান বৈশালী মহাবনে কূটাগার শালায় অবস্থান করছিলেন। অতঃপর ভগবান পূর্বাহ্ণ সময়ে পরিধেয় বস্ত্র পরিধান করে পাত্র-চীবর গ্রহণপূর্বক বৈশালীতে পিণ্ডচারণের উদ্দেশ্যে প্রবেশ করলেন। আহার কার্য শেষ করে আয়ুষ্মান আনন্দকে বললেন, “আনন্দ, বসার আসন নাও। দিবাবিহারার্থ চাপাল চৈত্যে যাব। সাধু ভন্তে, বলে আয়ুষ্মান আনন্দ ভগবানের আদেশে সম্মত হয়ে আসন গ্রহণপূর্বক ভগবানের পশ্চাৎ পশ্চাৎ অনুবর্ত্তী হলেন। অতঃপর ভগবান যেথায় চাপাল চৈত্য তথায় উপস্থিত হয়ে প্রজ্ঞাপ্ত আসনে উপবেশন করলেন। আয়ুষ্মান আনন্দ ও ভগবানকে অভিবাদন করে একপার্শ্বে উপবেশন করলেন। একপাশে উপবিষ্ট আয়ুষ্মান আনন্দকে ভগবান এরূপ বললেন :</p>
<p>“হে আনন্দ, বৈশালী নগরী অতি রমণীয়, উদেন-চৈত্য, গৌতমক-চৈত্য, সত্তন্ব-চৈত্য, বহুপুত্র-চৈত্য, আনন্দচৈত্য এবং চাপাল-চৈত্যও রমণীয়। আনন্দ, যার চারি ঋদ্ধিপাদ ভাবিত (বর্ধিত) ও বহুলীকৃত, অর্জিত, সম্যকরূপে আয়ত্ত, অভ্যস্ত, পরিচিত এবং সম্যকরূপে গৃহীত হয়েছে, তাঁর ইচ্ছা হলে কল্পকাল অথবা অবশিষ্ট কল্পকাল পর্যন্ত অবস্থান করতে পারে। আনন্দ, তথাগতের চারি ঋদ্ধিপাদ ভাবিত ও বহুলীকৃত, অর্জিত, সম্যকরূপে আয়ত্ত, অভ্যস্ত, পরিচিত এবং সম্যকরূপে গৃহীত হয়েছে। আনন্দ, সে কারণে তথাগত ইচ্ছা করলে কল্পকাল অথবা অবশিষ্ট কল্পকাল পর্যন্ত অবস্থান করতে পারেন।”</p>
<p>আয়ুষ্মান আনন্দ ভগবান কর্তৃক এরূপ স্পষ্টভাবে নিমিত্ত প্রকাশিত হলেও এবং স্পষ্ট আভাস প্রদত্ত হলেও তিনি বুঝতে সক্ষম হলেন না। ভগবানের নিকট প্রার্থনা করলেন না যে-ভন্তে ভগবান, আপনি কল্পকাল অবস্থান করুন। হে সুগত, বহুজনের হিত-সুখের জন্য, জীবগণের প্রতি অনুকম্পাপূর্বক, দেব-মানবগণের হিত-মঙ্গল-সুখার্থে কল্পকাল অবস্থান করুন। কেননা, তখন তার চিত্ত মার কর্তৃক অভিভূত ছিল।</p>
<p>এভাবে দ্বিতীয় ও তৃতীয়বারও ভগবান আয়ুষ্মান আনন্দকে সম্বোধন করে বললেন, “হে আনন্দ, বৈশালী নগরী অতি রমণীয়, উদেন-চৈত্য, গৌতমক-চৈত্য, সত্তম্ব-চৈত্য, বহুপুত্র-চৈত্য, আনন্দচৈত্য এবং চাপাল-চৈত্যও রমণীয়। আনন্দ, যাহার চারি ঋদ্ধিপাদ ভাবিত (বর্ধিত) ও বহুলীকৃত, অর্জিত, সম্যকরূপে আয়ত্ত, অভ্যস্ত, পরিচিত এবং সম্যকরূপে গৃহীত হয়েছে, তাঁর ইচ্ছা হলে তিনি কল্পকাল অথবা অবশিষ্ট কল্পকাল পর্যন্ত অবস্থান করতে পারেন। আনন্দ, তথাগতের চারি ঋদ্ধিপাদ ভাবিত ও বহুলীকৃত, অর্জিত, সম্যকরূপে আয়ত্ত, অভ্যস্ত, পরিচিত এবং সম্যকরূপে গৃহীত হয়েছে। আনন্দ সে কারণে তথাগত ইচ্ছা করলে কল্পকাল অথবা অবশিষ্ট কল্পকাল পর্যন্ত অবস্থান করতে পারেন।”</p>
<p>আয়ুষ্মান আনন্দ ভগবান কর্তৃক এরূপ স্পষ্টভাবে নিমিত্ত প্রকাশিত হলেও এবং স্পষ্ট আভাষ প্রদত্ত হলেও তিনি বুঝতে সক্ষম হলেন না। ভগবানের নিকট প্রার্থনা করলেন না যে, ‘ভন্তে ভগবান, আপনি কল্পকাল অবস্থান করুন। হে সুগত, বহুজনের হিত-সুখের জন্য, জীবগণের প্রতি অনুকম্পাপূর্বক, দেব-মানবগণের হিত, মঙ্গল ও সুখার্থে কল্পকাল অবস্থান করুন’। কেননা তার চিত্ত মার কর্তৃক তখন অভিভূত ছিল।</p>
<p>অতঃপর ভগবান আয়ুষ্মান আনন্দকে সম্বোধন করে বললেন, “যাও, আনন্দ, এখন যথেচ্ছা সময় বুঝে কাজ কর। “সাধু ভন্তে,” বলে আয়ুষ্মান আনন্দ প্রত্যুত্তর দিয়ে আসন হতে উঠলেন এবং ভগবানকে অভিবাদন ও প্রদক্ষিণ করে নিকটস্থ এক বৃক্ষমূলে গিয়ে বসলেন। অতঃপর পাপমতি মার আয়ুষ্মান আনন্দের প্রস্থানের পরই ভগবানের নিকট উপস্থিত হয়ে একপাশে দাঁড়াল। সে একপাশে দাঁড়িয়ে ভগবানকে এরূপ বলল, “ভন্তে ভগবান, এখনি আপনি পরিনির্বাপিত হোন! হে সুগত, পরিনির্বাণ প্রাপ্ত হোন। ভন্তে, ভগবানের এখন পরিনির্বাণের সময় হয়েছে। ভন্তে, ভগবান কর্তৃক এরূপ ভাষিত হয়েছিল যে, ‘ওহে পাপমতি, তাবৎ আমি পরিনির্বাণ প্রাপ্ত হবো না, যাবৎ আমার ভিক্ষু শ্রাবকগণ আর্যমার্গ লাভ করে নিপুণ, বিনীত, বিশারদ, বহুশ্রুত, ধর্মধারী, ধর্মানুধর্মে প্রতিপন্ন, সমীচীন-পথে প্রতিপন্ন, অনুধর্মচারী (যথাধর্ম পালনকারী) হবে না। স্বীয় আচার্যবাদ (সম্যকসম্বুদ্ধেরবাদ) শিক্ষা করে জন সমাজে প্রচার, ধর্মদেশনা ও নানাভাবে অপরকে ধর্ম জ্ঞাপন করতে পারবে না, অজ্ঞাতরূপ প্রসার ঢাকনা টেনে ধর্ম খুলে দিতে, ভাগ করে দেখাতে ও সবল করে ব্যাখ্যা করতে সমর্থ হবে না। উৎপন্ন পরনিন্দার ধর্মত প্রতিবাদ, ভালোরূপে নিগ্রহ করতে, চিত্তাকর্ষক, পাপনাশক ও অধর্ম ধ্বংসকারক ধর্মদেশনা করতে সমর্থ হবে না।’</p>
<p>ভন্তে, এখন ভগবানের ভিক্ষু শ্রাবকগণ আর্যমার্গ লাভে পটু, বিনীত, বিশারদ, বহুশ্রুত, ধর্মধারী, ধর্মানুধর্মে প্রতিপন্ন, সমীচীন-পথে প্রতিপন্ন, অনুধর্মচারী (যথাধর্ম পালনকারী) হয়েছেন। তাঁরা স্বীয় আচার্যবাদ (সম্যকসম্বুদ্ধের মতবাদ) শিক্ষা করে জনসমাজের ধর্ম প্রচার, জ্ঞাপন, স্থাপন, উন্মোচন, ধর্ম বিভাগ করে সরলভাবে ব্যাখ্যা করতে সমর্থ হয়েছেন; উৎপন্ন পরনিন্দাকে ধর্মত সুনিগ্রহ করে পাপবিতারক, পাপ ধ্বংসকারক ধর্মদেশনা করতে সমর্থতা লাভ করেছেন। ভন্তে ভগবান, এখন আপনি পরিনির্বাপিত হোন! হে সুগত, এখন আপনি পরিনির্বাণ প্রাপ্ত হোন।</p>
<p>ভন্তে, ভগবান কর্তৃক এরূপ উক্ত হয়েছিল যে, ‘পাপমতি, যাবৎ আমার ভিক্ষুণী শ্রাবিকাগণ আর্যমার্গ লাভ করে নিপুণা, বিনীতা, বিশারদা, বহুশ্রুতা, ধর্মধারিণী, ধর্মানুধর্মে প্রতিপন্না, সমীচীন-পথে প্রতিপন্না, অনুধর্মচারিণী (যথাধর্ম পালনকারিণী) না হবেন; যাবৎ তারা স্বীয় আচার্যবাদ (সম্যকসম্বুদ্ধের মতবাদ) শিক্ষা করে জনসমাজে ধর্মপ্রচার, ধর্মদেশনা, স্থাপন, প্রজ্ঞাপন, উন্মোচন ও নানা প্রকারে ধর্ম বিভাগ করতে সমর্থা না হবেন; যাবৎ ধর্ম সরলভাবে ব্যাখ্যা করে বুঝাতে সক্ষম না হবেন; বিধর্মীদের সকল মিথ্যা-অপবাদ ধর্মত নিগ্রহ করে পাপ প্রতিহারক ধর্মদেশনা করতে সমর্থ না হবেন, হে পাপমতি মার, তাবৎকাল পর্যন্ত আমি পরিনির্বাপিত হবো না।’</p>
<p>ভন্তে, ভগবান, এখন আপনার ভিক্ষুণী শ্রাবিকাগণ আর্যমার্গ লাভ করে নিপুণা, বিনীতা, বিশারদা, বহুশ্রুতা, ধর্মধারিণী, ধর্মানুধর্মে প্রতিপন্না, সমীচীন-পথে প্রতিপন্না, অনুধর্মচারিণী (যথাধর্ম পালনকারিণী) হয়েছেন। এখন তাঁরা স্বীয় আচার্যবাদ (সম্যকসম্বুদ্ধের মতবাদ) শিক্ষা করে জনসমাজে ধর্মপ্রচার, ধর্মদেশনা, স্থাপন, প্রজ্ঞাপন, উন্মোচন ও নানা প্রকারে ধর্ম বিভাগ করতে সমর্থা হয়েছেন। এখন তাঁরা ধর্ম বিভাগ করে সহজ সরলভাবে ব্যাখ্যা করে বুঝাতে দক্ষতা লাভ করেছেন। এখন তারা অপরের সকল মিথ্যা অপবাদ ধর্মত সুনিগ্রহ করে পাপ বিতারক, পাপনাশক ধর্মদেশনা করতে সমর্থতা লাভ করেছেন। ভন্তে ভগবান, এখন আপনি পরিনির্বাপিত হোন! সুগত, আপনি পরিনির্বাপিত হোন! ভন্তে, এখন ভগবানের পরিনির্বাণের সময় হয়েছে।</p>
<p>ভন্তে, ভগবান কর্তৃক এরূপ উক্ত হয়েছিল, ‘হে পাপমতি মার, যাবৎ আমার গৃহী উপাসকগণ আর্যমার্গ লাভ করে নিপুণ, বিনিত, বিশারদ, বহুশ্রুত, ধর্মধারী, ধর্মানুধর্মে প্রতিপন্ন, সমীচীন-পথে প্রতিপন্ন, অনুধর্মচারী (যথাধর্ম পালনকারী) না হবেন; যাবৎ তাঁরা স্বীয় আচার্যবাদ (সম্যকসম্বুদ্ধের মতবাদ) শিক্ষা করে জনসমাজে ধর্মপ্রচার, ধর্মদেশনা, স্থাপন, প্রজ্ঞাপন, উন্মোচন ও নানা প্রকারে ধর্ম বিভাগ করতে সমর্থ না হবেন; যাবৎ ধর্ম সরলভাবে ব্যাখ্যা করে বুঝাতে সক্ষম না হবেন; বিধর্মীদের মিথ্যা-অপবাদ সকল ধর্মত নিগ্রহপূর্বক পাপ প্রতিহারক ধর্মদেশনা করতে সমর্থ না হবেন, তাবৎকাল পর্যন্ত আমি পরিনির্বাপিত হবো না।’</p>
<p>ভন্তে, এখন ভগবানের গৃহী উপাসকগণ আর্যমার্গ লাভ করে নিপুণ, বিনীত, বিশারদ, বহুশ্রুত, ধর্মধারী, ধর্মানুধর্মে প্রতিপন্ন, সমীচীন-পথে প্রতিপন্ন, অনুধর্মচারী (যথাধর্ম পালনকারী) হয়েছেন; এখন তারা স্বীয় আচার্যবাদ (সম্যকসম্বুদ্ধের মতবাদ) শিক্ষা করে জনসমাজে ধর্মপ্রচার, ধর্মদেশনা, স্থাপন, প্রজ্ঞাপন, উন্মোচন ও নানা প্রকারে ধর্ম বিভাগ করতে সমর্থ হয়েছেন; এখন তাঁরা ধর্ম বিভাগ করে সহজ ও সরলভাবে ব্যাখ্যা করে বুঝাতে দক্ষতা লাভ করেছেন। এখন তাঁরা অপরের মিথ্যা-অপবাদ সকল ধর্মত সুনিগ্রহ করে পাপ বিতারক, পাপনাশক ধর্মদেশনা করতে সমর্থতা লাভ করেছেন। ভন্তে, ভগবান, এখন আপনি পরিনির্বাপিত হোন! সুগত, এখন পরিনির্বাপিত হোন! ভন্তে, এখন ভগবানের পরিনির্বাণের সময় হয়েছে।</p>
<p>ভন্তে, ভগবান কর্তৃক এরূপ উক্ত হয়েছিল, ‘হে পাপমতি মার, যাবৎ আমার গৃহী উপাসিকাগণ আর্যমার্গ লাভ করে নিপুণা, বিনীতা, বিশারদা, বহুশ্রুতা, ধর্মধারিণী, ধর্মানুধর্মে প্রতিপন্না, সমীচীন-পথে প্রতিপন্না, অনুধর্মচারিণী (যথাধর্ম পালনকারিণী) না হবেন; যাবৎ তাঁরা স্বীয় আচার্যবাদ (সম্যকসম্বুদ্ধের মতবাদ) শিক্ষা করে জনসমাজে ধর্মপ্রচার, ধর্মদেশনা, স্থাপন, প্রজ্ঞাপন, উন্মোচন ও নানা প্রকারে ধর্ম বিভাগ করতে সমর্থ না হবেন; যাবৎ ধর্ম সরলভাবে ব্যাখ্যা করে বুঝাতে সক্ষম না হবেন; বিধর্মীদের মিথ্যা-অপবাদ সকল ধর্মত নিগ্রহপূর্বক পাপ প্রতিহারক ধর্মদেশনা করতে সমর্থা না হবেন, তাবৎকাল পর্যন্ত আমি পরিনির্বাপিত হবো না।’</p>
<p>ভন্তে, এখন ভগবানের গৃহী উপাসিকাগণ আর্যমার্গ লাভ করে নিপুণা, বিনয়িতা, বিশারদা, বহুশ্রুতা, ধর্মধারিণী, ধর্মানুধর্মে প্রতিপন্না, সমীচীন-পথে প্রতিপন্না, অনুধর্মচারিণী (যথাধর্ম পালনকারিণী) হয়েছেন। এখন তাঁরা স্বীয় আচার্যবাদ (সম্যকসম্বুদ্ধের মতবাদ) শিক্ষা করে জনসমাজে ধর্মপ্রচার, ধর্মদেশনা, স্থাপন, প্রজ্ঞাপন, উন্মোচন ও নানা প্রকারে ধর্ম বিভাগ করতে সমর্থা হয়েছেন। এখন তাঁরা ধর্ম বিভাগ করে সহজ সরলভাবে ব্যাখ্যা করে বুঝাতে দক্ষতা লাভ করেছেন। এখন তাঁরা অপরের মিথ্যা-অপবাদ সকল ধর্মত সুনিগ্রহ করে পাপবিতারক, পাপনাশক ধর্মদেশনা করতে সমর্থতা লাভ করেছেন। ভন্তে, ভগবান, এখনি আপনি পরিনির্বাপিত হোন! সুগত, আপনি পরিনির্বাপিত হোন! ভন্তে, এখন ভগবানের পরিনির্বাণের সময় হয়েছে।</p>
<p>ভন্তে, ভগবান কর্তৃক এরূপ উক্ত হয়েছিল, ‘হে পাপমতি মার, যতদিন পর্যন্ত আমার এই ব্রহ্মচর্য শাসন সমৃদ্ধিযুক্ত, বর্ধিত, বিস্তৃত, বহুজন জ্ঞাত, সর্বাকারে বিপুলভাব প্রাপ্ত হবে না ও যতদিন দেব-মানবগণের নিকট সুপ্রকাশিত হবে না, ততদিন যাবৎ আমি পরিনির্বাণ প্রাপ্ত হবো না।’</p>
<p>ভন্তে, এখন ভগবানের ব্রহ্মচর্য শাসন সমৃদ্ধিযুক্ত, বর্ধিত, বিস্তৃত, বহুজনজ্ঞাত, সর্বাকারে বিপুলভাব প্রাপ্ত হয়েছে এবং দেব-মানবগণের নিকট সুপ্রকাশিত হয়েছে। অতএব ভন্তে ভগবান, এখন আপনি পরিনির্বাপিত হোন! হে সুগত, আপনি পরিনির্বাপিত হোন। ভন্তে, এখন ভগবানের পরিনির্বাণের যথোচিত সময় হয়েছে।</p>
<p>এভাবে উক্ত হলে ভগবান পাপমতি মারকে এরূপ বললেন, ‘হে পাপমতি মার, তুমি এখন নিশ্চিন্ত হও। অচিরেই তথাগত পরিনির্বাণ প্রাপ্ত হবেন। অদ্য হতে তিন মাস পরে তথাগত পরিনির্বাণ প্রাপ্ত হবেন।’</p>
<p>অতঃপর ভগবান চাপাল-চৈত্যে স্মৃতি ও জ্ঞানযোগে (সম্প্রজ্ঞান অবস্থায়) স্বীয় আয়ুসংস্কার বিসর্জন করলেন। (অর্থাৎ এখন হতে তিন মাসের পর বৈশাখী পূর্ণিমা পর্যন্ত আমার প্রাণবায়ু সচল থাকুক; তারপর নিরুদ্ধ হোক বলে অধিষ্ঠান করলেন) ভগবান আয়ুসংস্কার বিসর্জন করলে, অতি ভীষণ লোমহর্ষক ভূমিকম্প আরম্ভ হলো এবং দেবদুন্দুভি ধ্বনিত হলো। অতঃপর ভগবান সংস্কারে অনিত্যতাসূচক অর্থ বিদিত হয়ে তৎকালে এই প্রীতি গাথা ভাষণ করলেন :</p>
<blockquote class='gatha'>
<p>“তুলাতুল ভবসংস্কার সম্ভবের হেতুভূত,<br>
বিসর্জিলেন মহামুনি আধ্যাত্মিক রত;<br>
আত্ম সঞ্জাত ক্লেশ বিদারিলেন সেই সমাহিত।” দশম সূত্র।</p>
</blockquote>
<p class='end'>চাপাল বর্গ সমাপ্ত।</p>
<p class='uddana-intro'>তস্সুদ্দানং/সূত্রসূচি</p>
<p class='uddana'>অপার, বিরুদ্ধ, আর্য আর নির্বেদ সূত্র;<br>
প্রদেশ, সমত্ত, ভিক্ষু, বুদ্ধ, জ্ঞান ও চৈত্য সূত্র॥</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
