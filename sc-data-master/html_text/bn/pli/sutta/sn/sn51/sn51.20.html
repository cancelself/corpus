<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn51.20' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>ঋদ্ধিপাদ-সংযুক্তঋদ্ধিপাদ-সংযুক্ত</li>
<li class='vagga'>প্রাসাদ কম্পন বর্গ</li>
</ul>
<h1 class='sutta'>৫১.২০. বিভঙ্গ সূত্র</h1>
</header>
<p>“হে ভিক্ষুগণ, এই চারি ঋদ্ধিপাদ ভাবিত ও বহুলীকৃত হলে মহাফল, মহানিশংস হয়।</p>
<p>ভিক্ষুগণ, কীরূপে চারি ঋদ্ধিপাদ ভাবিত ও বহুলীকৃত হলে মহাফল, মহানিশংস হয়? এক্ষেত্রে ভিক্ষু সমাধি-প্রধান ও সংস্কারসমৃদ্ধ ছন্দ-ঋদ্ধিপাদ ভাবিত করে যে, ‘আমার এই ছন্দ অতিলীন (অতিমৃদু) হবে না, আবার অত্যন্ত প্রবলও হবে না, অধ্যাত্মে (ভিতরে) সংক্ষিপ্ত হবে না এবং বাইরেও বিক্ষিপ্ত হবে না। পূর্বে ও পরে সে সজ্ঞানে অবস্থান করে, যেমন পূর্ব তেমন পশ্চাৎ, পশ্চাৎ যেমন তেমনই পূর্ব; যেমন অধো (নিচ) তেমন ঊর্ধ্ব, ঊর্ধ্ব যেমন, তেমনই অধো; যেমন দিন, তেমন রাত্রি এবং রাত্রি যেমন তেমনই দিন; এরূপে সে পূর্বাপর-সংজ্ঞী হয়। এরূপে সে উন্মুক্ত, অনাবৃত চিত্তের মাধ্যমে প্রভাস্বর চিত্ত প্রভাবিত করে। এভাবে ভিক্ষু সমাধি-প্রধান সংস্কারসমৃদ্ধ বীর্য, চিত্ত ও মীমাংসা ঋদ্ধিপাদ ভাবিত করে যে, ‘আমার এই বীর্য, চিত্ত ও মীমাংসা অতিলীন হবে না, আবার অত্যন্ত প্রবলও হবে না, অধ্যাত্মে সংক্ষিপ্ত হবে না এবং বাইরেও বিক্ষিপ্ত হবে না। পূর্বে পরে সে সজ্ঞানে অবস্থান করে, যেমন পূর্ব তেমন পশ্চাৎ, পশ্চাৎ যেমন তেমনই পূর্ব; যেমন অধো তেমন ঊর্ধ্ব, ঊর্ধ্ব যেমন, তেমনই অধো, যেমন দিন, তেমন রাত্রি এবং রাত্রি যেমন তেমনই দিন; এরূপে সে পূর্বাপর-সংজ্ঞী হয়। এরূপে সে উন্মুক্ত ও অনাবৃত চিত্তের মাধ্যমে প্রভাস্বর চিত্ত ভাবিত করে।</p>
<p>ভিক্ষুগণ, অতিলীন ছন্দ কাকে বলে? যে ছন্দ আলস্যসংশ্লিষ্ট ও আলস্য-সম্পর্কযুক্ত; ইহাকে অতিলীন ছন্দ বলা হয়।</p>
<p>ভিক্ষুগণ, অতিপ্রগ্রহিত ছন্দ কাকে বলে? যে ছন্দ ঔদ্ধত্যসংশ্লিষ্ট ও ঔদ্ধত্য-সম্পর্কযুক্ত, ইহাকে বলা হয় অতিপ্রগ্রহিত ছন্দ।</p>
<p>ভিক্ষুগণ, অধ্যাত্ম-সংক্ষিপ্ত ছন্দ কাকে বলে? যে ছন্দ আলস্য-তন্দ্রাসংশ্লিষ্ট ও আলস্য-তন্দ্রা-সম্পর্কযুক্ত; তাকে বলা হয় অধ্যাত্ম সংক্ষিপ্ত ছন্দ।</p>
<p>ভিক্ষুগণ, বাহ্যিক (বাইরে) বিক্ষিপ্ত ছন্দ কাকে বলে? যে ছন্দ বাইরে পঞ্চ কামগুণকে কেন্দ্র করে বিক্ষিপ্ত ও ব্যাপ্ত হয়, তাকেই বাহ্যিক বিক্ষিপ্ত ছন্দ বলে।</p>
<p>ভিক্ষুগণ, কীরূপে ভিক্ষু যেমন পূর্ব তেমন পশ্চাৎ, পশ্চাৎ যেমন তেমনই পূর্ব, এরূপে পূর্বাপর-সংজ্ঞী হয়ে অবস্থান করে?। এক্ষেত্রে ভিক্ষুর পূর্বাপর-সংজ্ঞা সংগৃহীত হয়, উত্তমরূপে মননকৃত হয়, সুবিবেচিত হয় এবং প্রজ্ঞার দ্বারা উত্তমরূপে উপলব্ধ হয়। এরূপেই ভিক্ষু যেমন পূর্ব তেমন পশ্চাৎ, পশ্চাৎ যেমন তেমনই পূর্ব এবং এরূপেই পূর্বাপর-সংজ্ঞী হয়ে অবস্থান করে।</p>
<p>ভিক্ষুগণ, কীরূপে ভিক্ষু অধো যেমন তেমনই ঊর্ধ্ব এবং ঊর্ধ্ব যেমন তেমনই অধো হয়ে অবস্থান করে? এক্ষেত্রে ভিক্ষু দেহের নিম্নে পদতল হতে ঊর্ধ্ব কেশাগ্র পর্যন্ত চর্মাবৃত, সম্পূর্ণদেহে নানা প্রকার অশুচি প্রত্যবেক্ষণ করে; যথা : ‘এই দেহে আছে কেশ, চুল, নখ, দাত, চর্ম, মাংস, স্নায়ু, অস্থি, অস্থিমজ্জা, বৃক্ক, হৃদয়, যকৃত, ক্লোমা, পৱীহা, ফুসফুস, বড় অন্ত্র, ক্ষুদ্র অন্ত্র, উদর, মল, মস্তকমজ্জা, পিত্ত, শ্লেস্মা, পূয, রক্ত, স্বেদ, মেদ, অশ্রু, বসা, ক্ষেড়, সিকনি, লাসিকা ও মূত্র।’ ভিক্ষুগণ, এরূপেই ভিক্ষু অধো যেমন তেমনই ঊর্ধ্ব এবং ঊর্ধ্ব যেমন তেমনই অধো হয়ে অবস্থান করে।</p>
<p>ভিক্ষুগণ, কীরূপে ভিক্ষু দিন যেমন রাত্রি তেমন এবং রাত্রি যেমন দিনও তেমন হয়ে অবস্থান করে? এক্ষেত্রে ভিক্ষু যে আকৃতি, চিহ্ন ও পূর্বাভাস দ্বারা দিনে সমাধি-প্রধান ও সংস্কারসমৃদ্ধ ছন্দ-ঋদ্ধিপাদ ভাবিত করে এবং সে আকৃতি, চিহ্ন ও পূর্বাভাস দ্বারা রাত্রে সমাধি-প্রধান ও সংস্কারসমৃদ্ধ ছন্দ-ঋদ্ধিপাদ ভাবিত করে। এবং যে আকৃতি, চিহ্ন ও পূর্বাভাস দ্বারা রাত্রে সমাধি-প্রধান ও সংস্কারসমৃদ্ধ ছন্দ-ঋদ্ধিপাদ ভাবিত করে, সেই আকৃতি, চিহ্ন আর পূর্বাভাস দ্বারা দিনেও সমাধি-প্রধান ও সংস্কারসমৃদ্ধ ছন্দ-ঋদ্ধিপাদ ভাবিত করে। এরূপেই ভিক্ষু দিন যেমন রাত্রি তেমন এবং রাত্রি যেমন দিনও তেমন হয়ে অবস্থান করে।</p>
<p>ভিক্ষুগণ, কীরূপে ভিক্ষু উন্মুক্ত, অনাবৃত চিত্তের মাধ্যমে প্রভাস্বর চিত্ত ভাবিত করে? এক্ষেত্রে ভিক্ষুর আলোক-সংজ্ঞা উত্তমরূপে গৃহীত হয় এবং দিবা-সংজ্ঞা রক্ষিত হয়। ভিক্ষুগণ, এরূপেই ভিক্ষু উন্মুক্ত, অনাবৃত চিত্তের মাধ্যমে প্রভাস্বর চিত্ত ভাবিত করে।</p>
<p>ভিক্ষুগণ, অতিলীন (অতিমৃদু) বীর্য কাকে বলে? যে বীর্য আলস্যসংশ্লিষ্ট ও আলস্য-সম্পর্কযুক্ত হয়, তাকে অতিলীন (অতিমৃদু) বীর্য বলা হয়।</p>
<p>ভিক্ষুগণ, অতিপ্রগ্রহিত বীর্য কাকে বলে? যে বীর্য ঔদ্ধত্যসংশ্লিষ্ট ও ঔদ্ধত্য-সম্পর্কযুক্ত হয়, তাকে অতিপ্রগ্রহিত বীর্য বলা হয়।</p>
<p>ভিক্ষুগণ, আধ্যাত্মিক সংক্ষিপ্ত বীর্য ককে বলে? যে বীর্য আলস্য-তন্দ্রা-সংশ্লিষ্ট ও স্ত্যানমিদ্ধ-সম্পর্কযুক্ত হয়, তাকে আধ্যাত্মিক সংক্ষিপ্ত বীর্য বলা হয়।</p>
<p>ভিক্ষুগণ, বাহ্যিক বিক্ষিপ্ত বীর্য কাকে বলে? যে বীর্য বাহ্যিক পঞ্চ কামগুণকে কেন্দ্র করে বিক্ষিপ্ত ও ব্যপ্ত হয়, তাকেই বাহ্যিক বিক্ষিপ্ত বীর্য বলা হয়।</p>
<p>ভিক্ষুগণ, কীরূপে ভিক্ষু উন্মুক্ত, অনাবৃত চিত্তের মাধ্যমে প্রভাস্বর চিত্ত ভাবিত করে? এক্ষেত্রে ভিক্ষুর আলোক-সংজ্ঞা উত্তমরূপে গৃহীত হয় এবং দিবা-সংজ্ঞা রক্ষিত হয়। ভিক্ষুগণ, এরূপেই ভিক্ষু উন্মুক্ত, অনাবৃত চিত্তের মাধ্যমে প্রভাস্বর চিত্ত ভাবিত করে।</p>
<p>ভিক্ষুগণ, অতিলীন (অতিমৃদু) চিত্ত কাকে বলে? যে বীর্য আলস্যসংশ্লিষ্ট ও আলস্য-সম্পর্কযুক্ত হয়, তাকে অতিলীন (অতিমৃদু) চিত্ত বলা হয়।</p>
<p>ভিক্ষুগণ, অতিপ্রগ্রহিত চিত্ত কাকে বলে? যে চিত্ত ঔদ্ধত্যসংশ্লিষ্ট ও ঔদ্ধত্য-সম্পর্কযুক্ত হয়, তাকে অতিপ্রগ্রহিত চিত্ত বলা হয়।</p>
<p>ভিক্ষুগণ, আধ্যাত্মিক সংক্ষিপ্ত-চিত্ত ককে বলে? যে চিত্ত আলস্য-তন্দ্রা-সংশ্লিষ্ট ও স্ত্যানমিদ্ধ-সম্পর্কযুক্ত হয়, তাকে আধ্যাত্মিক সংক্ষিপ্ত-চিত্ত বলা হয়।</p>
<p>ভিক্ষুগণ, বাহ্যিক বিক্ষিপ্ত চিত্ত কাকে বলে? যে চিত্ত বাহ্যিক পঞ্চ কামগুণকে কেন্দ্র করে বিক্ষিপ্ত ও ব্যপ্ত হয়, তাকেই বাহ্যিক বিক্ষিপ্ত চিত্ত বলা হয়।</p>
<p>ভিক্ষুগণ, কীরূপে ভিক্ষু যেমন পূর্ব তেমন পশ্চাৎ, পশ্চাৎ যেমন তেমনই পূর্ব, এরূপে পূর্বাপর-সংজ্ঞী হয়ে অবস্থান করে? এক্ষেত্রে ভিক্ষুর পূর্বাপর-সংজ্ঞা সংগৃহীত হয়, উত্তমরূপে মনবৃত্ত হয়, সুবিবেচিত হয় এবং প্রজ্ঞার দ্বারা উত্তমরূপে উপলব্ধ হয়। এরূপেই ভিক্ষু যেমন পূর্ব তেমন পশ্চাৎ, পশ্চাৎ যেমন তেমনই পূর্ব এবং এরূপেই পূর্বাপর-সংজ্ঞী হয়ে অবস্থান করে।</p>
<p>ভিক্ষুগণ, কীরূপে ভিক্ষু অধো যেমন তেমনই ঊর্ধ্ব এবং ঊর্ধ্ব যেমন তেমনই অধো হয়ে অবস্থান করে? এক্ষেত্রে ভিক্ষু দেহের নিম্নে পদতল হতে ঊর্ধ্ব কেশাগ্র পর্যন্ত চর্মাবৃত, সম্পূর্ণদেহে নানা প্রকার অশুচি প্রত্যবেক্ষণ করে; যথা : ‘এই দেহে আছে কেশ, চুল, নখ, দাত, চর্ম, মাংস, স্নায়ু, অস্থি, অস্থিমজ্জা, বৃক্ক, হৃদয়, যকৃত, ক্লোমা, পৱীহা, ফুসফুস, বড় অন্ত্র, ক্ষুদ্র অন্ত্র, উদর, মল, মস্তকমজ্জা, পিত্ত, শ্লেস্মা, পূয, রক্ত, স্বেদ, মেদ, অশ্রু, বসা, ক্ষেড়, সিকনি, লাসিকা ও মূত্র।’ ভিক্ষুগণ, এরূপেই ভিক্ষু অধো যেমন তেমনই ঊর্ধ্ব এবং ঊর্ধ্ব যেমন তেমনই অধো হয়ে অবস্থান করে।</p>
<p>ভিক্ষুগণ, কীরূপে ভিক্ষু দিন যেমন রাত্রি তেমন এবং রাত্রি যেমন দিনও তেমন হয়ে অবস্থান করে? এক্ষেত্রে ভিক্ষু যে আকৃতি, চিহ্ন ও পূর্বাভাস দ্বারা দিনে সমাধি-প্রধান ও সংস্কারসমৃদ্ধ ছন্দ-ঋদ্ধিপাদ ভাবিত করে এবং সে আকৃতি, চিহ্ন ও পূর্বাভাস দ্বারা রাত্রে সমাধি-প্রধান ও সংস্কারসমৃদ্ধ ছন্দ-ঋদ্ধিপাদ ভাবিত করে। এবং যে আকৃতি, চিহ্ন ও পূর্বাভাস দ্বারা রাত্রে সমাধি-প্রধান ও সংস্কারসমৃদ্ধ ছন্দ-ঋদ্ধিপাদ ভাবিত করে, সেই আকৃতি, চিহ্ন আর পূর্বাভাস দ্বারা দিনেও সমাধি-প্রধান ও সংস্কারসমৃদ্ধ ছন্দ-ঋদ্ধিপাদ ভাবিত করে। এরূপেই ভিক্ষু দিন যেমন রাত্রি তেমন এবং রাত্রি যেমন দিনও তেমন হয়ে অবস্থান করে।</p>
<p>ভিক্ষুগণ, কীরূপে ভিক্ষু উন্মুক্ত, অনাবৃত চিত্তের মাধ্যমে প্রভাস্বর চিত্ত ভাবিত করে? এক্ষেত্রে ভিক্ষুর আলোক-সংজ্ঞা উত্তমরূপে গৃহীত হয় এবং দিবা-সংজ্ঞা রক্ষিত হয়। ভিক্ষুগণ, এরূপেই ভিক্ষু উন্মুক্ত, অনাবৃত চিত্তের মাধ্যমে প্রভাস্বর চিত্ত ভাবিত করে।</p>
<p>ভিক্ষুগণ, অতিলীন (অতিমৃদু) মীমাংসা কাকে বলে? যে মীমাংসা আলস্যসংশ্লিষ্ট ও আলস্য-সম্পর্কযুক্ত হয়, তাকে অতিলীন মীমাংসা বলা হয়।</p>
<p>ভিক্ষুগণ, অতিপ্রগ্রহিত মীমাংসা কাকে বলে? যে মীমাংসা ঔদ্ধত্যসংশ্লিষ্ট ও ঔদ্ধত্য-সম্পর্কযুক্ত হয়, তাকে অতিপ্রগ্রহিত মীমাংসা বলা হয়।</p>
<p>ভিক্ষুগণ, আধ্যাত্মিক সংক্ষিপ্ত মীমাংসা কাকে বলে? যে মীমাংসা আলস্য-তন্দ্রা-সংশ্লিষ্ট ও স্ত্যানমিদ্ধ-সম্পর্কযুক্ত হয়, তাকে আধ্যাত্মিক মীমাংসা বলা হয়।</p>
<p>ভিক্ষুগণ, বাহ্যিক বিক্ষিপ্ত মীমাংসা কাকে বলে? যে মীমাংসা বাহ্যিক পঞ্চ কামগুণকে কেন্দ্র করে বিক্ষিপ্ত ও ব্যপ্ত হয়, তাকেই বাহ্যিক বিক্ষিপ্ত মীমাংসা বলা হয়।</p>
<p>ভিক্ষুগণ, কীরূপে ভিক্ষু যেমন পূর্ব তেমন পশ্চাৎ, পশ্চাৎ যেমন তেমনই পূর্ব, এরূপে পূর্বাপর-সংজ্ঞী হয়ে অবস্থান করে? এক্ষেত্রে ভিক্ষুর পূর্বাপর-সংজ্ঞা সংগৃহীত হয়, উত্তমরূপে মনবৃত্ত হয়, সুবিবেচিত হয় এবং প্রজ্ঞার দ্বারা উত্তমরূপে উপলব্ধ হয়। এরূপেই ভিক্ষু যেমন পূর্ব তেমন পশ্চাৎ, পশ্চাৎ যেমন তেমনই পূর্ব এবং এরূপেই পূর্বাপর-সংজ্ঞী হয়ে অবস্থান করে।</p>
<p>ভিক্ষুগণ, কীরূপে ভিক্ষু অধো যেমন তেমনই ঊর্ধ্ব এবং ঊর্ধ্ব যেমন তেমনই অধো হয়ে অবস্থান করে? এক্ষেত্রে ভিক্ষু দেহের নিম্নে পদতল হতে ঊর্ধ্ব কেশাগ্র পর্যন্ত চর্মাবৃত, সম্পূর্ণ দেহ নানা প্রকার অশুচি প্রত্যবেক্ষণ করে; যথা : ‘এই দেহে আছে কেশ, চুল, নখ, দাত, চর্ম, মাংস, স্নায়ু, অস্থি, অস্থিমজ্জা, বৃক্ক, হৃদয়, যকৃত, ক্লোমা, পৱীহা, ফুসফুস, বড় অন্ত্র, ক্ষুদ্র অন্ত্র, উদর, মল, মস্তকমজ্জা, পিত্ত, শ্লেস্মা, পূয, রক্ত, স্বেদ, মেদ, অশ্রু, বসা, ক্ষেড়, সিকনি, লাসিকা ও মূত্র।’ ভিক্ষুগণ, এরূপেই ভিক্ষু অধো যেমন তেমনই ঊর্ধ্ব এবং ঊর্ধ্ব যেমন তেমনই অধো হয়ে অবস্থান করে।</p>
<p>ভিক্ষুগণ, কীরূপে ভিক্ষু দিন যেমন রাত্রি তেমন এবং রাত্রি যেমন দিনও তেমন হয়ে অবস্থান করে? এক্ষেত্রে ভিক্ষু যে আকৃতি, চিহ্ন ও পূর্বাভাস দ্বারা দিনে সমাধি-প্রধান ও সংস্কারসমৃদ্ধ ছন্দ-ঋদ্ধিপাদ ভাবিত করে এবং সে আকৃতি, চিহ্ন ও পূর্বাভাস দ্বারা রাত্রে সমাধি-প্রধান ও সংস্কারসমৃদ্ধ ছন্দ-ঋদ্ধিপাদ ভাবিত করে। এবং যে আকৃতি, চিহ্ন ও পূর্বাভাস দ্বারা রাত্রে সমাধি-প্রধান ও সংস্কারসমৃদ্ধ ছন্দ-ঋদ্ধিপাদ ভাবিত করে, সেই আকৃতি, চিহ্ন আর পূর্বাভাস দ্বারা দিনেও সমাধি-প্রধান ও সংস্কারসমৃদ্ধ ছন্দ-ঋদ্ধিপাদ ভাবিত করে। এরূপেই ভিক্ষু দিন যেমন রাত্রি তেমন এবং রাত্রি যেমন দিনও তেমন হয়ে অবস্থান করে।</p>
<p>ভিক্ষুগণ, কীরূপে ভিক্ষু উন্মুক্ত, অনাবৃত চিত্তের মাধ্যমে প্রভাস্বর চিত্ত ভাবিত করে? এক্ষেত্রে ভিক্ষুর আলোক-সংজ্ঞা উত্তমরূপে গৃহীত হয় এবং দিবা-সংজ্ঞা রক্ষিত হয়। ভিক্ষুগণ, এরূপেই ভিক্ষু উন্মুক্ত, অনাবৃত চিত্তের মাধ্যমে প্রভাস্বর চিত্ত ভাবিত করে। এরূপেই চারি ঋদ্ধিপাদ ভাবিত ও বহুলীকৃত হলে মহাফল ও মহা-আনিশংস লাভ হয়।</p>
<p>ভিক্ষুগণ, এরূপে ভিক্ষু চারি ঋদ্ধিপাদ ভাবিত ও বহুলীকৃত করে বহু প্রকারে ঋদ্ধিশক্তি লাভ (উৎপন্ন) করে; যথা : এক হয়ে বহুসংখ্যক হয়, বহুসংখ্যক হয়ে পুনঃ একজন হয়, আবির্ভাব ও তিরোভাব (অন্তর্ধান) হয়, দেয়াল (প্রাচীর) এবং পর্বতে আকাশের ন্যায় অসংলগ্নভাবে গমন করে; মাটিতে জলের ন্যায় ভাসে ও ডুবে, মাটির ন্যায় জলে অনার্দ্রভাবে গমন করে; পক্ষীরন্যায় আকাশে পর্যঙ্কাবদ্ধ (বীরাসন) হয়ে ভ্রমণ করে। এরূপ মহাঋদ্ধিসম্পন্ন ও মহানুভবসম্পন্ন চন্দ্র-সূর্যকে হস্ত দ্বারা স্পর্শ ও পরিমর্দন করে এবং যতদূর ব্রহ্মলোক রয়েছে ততদূর আপন কায় বশীভূত করে। ভিক্ষুগণ, এরূপেই ভিক্ষু চারি ঋদ্ধিপাদ ভাবিত ও বহুলীকৃত কওে আসবসমূহের ক্ষয়ে অনাসব হয়ে ইহজীবনে স্বয়ং অভিজ্ঞা দ্বারা চিত্তবিমুক্তি আর প্রজ্ঞাবিমুক্তি উপলব্ধি ও লাভ করে অবস্থান করে।” দশম সূত্র।</p>
<p class='end'>প্রাসাদ কম্পন বর্গ সমাপ্ত।</p>
<p class='uddana-intro'>তস্সুদ্দানং/সূত্রসূচি</p>
<p class='uddana'>পূর্ব, মহাফল, ছন্দ, মৌদগল্লায়ন ও উণ্ণাভ;<br>
দুই শ্রমণ-ব্রহ্মণ, ভিক্ষু, দেশনা ও বিভঙ্গ॥</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
