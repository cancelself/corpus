<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn51.31' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>ঋদ্ধিপাদ-সংযুক্তঋদ্ধিপাদ-সংযুক্ত</li>
<li class='vagga'>অয়োগুল বর্গ</li>
</ul>
<h1 class='sutta'>৫১.৩১. মৌদগল্লায়ন সূত্র</h1>
</header>
<p>তথায় ভগবান ভিক্ষুদের আহ্বান করে বললেন, “হে ভিক্ষুগণ, তোমরা তা কী মনে কর, কত প্রকার ধর্মে ভাবিতাত্ম ও বহুলীকৃতাত্ম মৌদগল্লায়ন ভিক্ষু এরূপ মহাঋদ্ধিমান ও মহানুভবসম্পন্ন?”</p>
<p>“ভন্তে, ভগবান হচ্ছে আমাদের মূল উপদেষ্টা, আমাদের আশ্রয়। ভন্তে, ভগবানই এই ভাষিত বিষয়ের অর্থ প্রতিভাত করুন। ভগবানের নিকট শ্রবণ করে তা ভিক্ষুগণ ধারণ করবেন। “ভিক্ষুগণ, চারি ঋদ্ধিপাদে ভাবিতাত্ম ও বহুলীকৃতাত্ম বিধায় মৌদগল্লায়ন ভিক্ষু এরূপ মহাঋদ্ধিমান ও মহাঋদ্ধিসম্পন্ন।”</p>
<p>“সেই চারি প্রকার কী কী? ভিক্ষুগণ, এক্ষেত্রে মৌদগল্লায়ন ভিক্ষু সমাধি-প্রধান ও সংস্কারসমৃদ্ধ ছন্দ-ঋদ্ধিপাদ ভাবিত ও বহুলীকৃত করে : ‘আমার এই ছন্দ অতিলীন (অতিমৃদু) হবে না, আবার অত্যন্ত প্রবলও হবে না, অধ্যাত্মে (ভেতরে) সংক্ষিপ্ত হবে না এবং বাইরেও বিক্ষিপ্ত হবে না। ‘যেমন পূর্ব তেমন পশ্চাৎ; পশ্চাৎ যেমন তেমনই পূর্ব; যেমন অধো (নিচ) তেমন ঊর্ধ্ব; ঊর্ধ্ব যেমন, তেমই অধো; যেমন দিন, তেমন রাত্রি এবং রাত্রি যেমন তেমনই দিন;’ এরূপে সে পূর্বাপর-সংজ্ঞী হয়ে অবস্থান করে। সে উন্মুক্ত ও অনাবৃত চিত্তের মাধ্যমে প্রভাস্বর চিত্ত প্রভাবিত করে।</p>
<p>এরূপে মৌদগল্লায়ন ভিক্ষু সমাধি-প্রধান ও সংস্কারসমৃদ্ধ বীর্য, চিত্ত ও মীমাংসা ঋদ্ধিপাদ ভাবিত করে : ‘আমার এই বীর্য, চিত্ত ও মীমাংসা অতিলীন (অতিমৃদু) হবে না, আবার অত্যন্ত প্রবলও হবে না, অধ্যাত্মে সংক্ষিপ্ত হবে না এবং বাইরেও বিক্ষিপ্ত হবে না। ‘যেমন পূর্ব তেমন পশ্চাৎ; পশ্চাৎ যেমন তেমনই পূর্ব; যেমন অধো তেমন ঊর্ধ্ব; ঊর্ধ্ব যেমন, তেমনই অধো; যেমন দিন, তেমন রাত্রি এবং রাত্রি যেমন তেমনই দিন;’ এরূপে সে পূর্বাপর-সংজ্ঞী হয়ে অবস্থান করে। সে উন্মুক্ত ও অনাবৃত চিত্তের মাধ্যমে প্রভাস্বর চিত্ত ভাবিত করে। ভিক্ষুগণ, এই চারি ঋদ্ধিপাদে ভাবিতাত্ম ও বহুলীকৃতাত্ম বিধায় মৌদগল্লায়ন ভিক্ষু এরূপ মহাঋদ্ধিমান ও মহাঋদ্ধিসম্পন্ন।</p>
<p>ভিক্ষুগণ, এই চারি ঋদ্ধিপাদে ভাবিতাত্ম ও বহুলীকৃতাত্ম বিধায় মৌদগল্লায়ন ভিক্ষু এরূপে বহু প্রকারে ঋদ্ধিশক্তি লাভ করে, যেমন : এক হয়ে বহুসংখ্যক হয়, বহু হয়ে পুনঃ একজন হয়, আবির্ভাব ও তিরোভাব (অন্তর্ধান) হয়, দেয়াল (প্রাচীর) এবং পর্বতে আকাশের ন্যায় অসংলগ্নভাবে গমন করে; মাটিতে জলের ন্যায় ভাসে ও ডুবে, মাটির ন্যায় জলে অনার্দ্রভাবে গমন করে; পক্ষীরন্যায় আকাশে পর্যঙ্কাবদ্ধ (বীরাসন) হয়ে ভ্রমণ করে, এরূপ মহাঋদ্ধিসম্পন্ন ও মহানুভবসম্পন্ন চন্দ্র-সূর্যকে হস্ত দ্বারা স্পর্শ ও পরিমর্দন করে এবং যতদূর ব্রহ্মলোক রয়েছে ততদূর আপন কায় বশীভূত করে। ভিক্ষুগণ, মৌদগল্লায়ন ভিক্ষু এই চারি ঋদ্ধিপাদ ভাবিত ও বহুলীকৃত করে আসবসমূহের ক্ষয়ে অনাসব হয়ে ইহজীবনে স্বয়ং অভিজ্ঞা দ্বারা চিত্তবিমুক্তি আর প্রজ্ঞাবিমুক্তি উপলব্ধি ও লাভ করে অবস্থান করে।” একাদশ সূত্র।</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
