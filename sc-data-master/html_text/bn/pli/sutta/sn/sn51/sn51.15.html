<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn51.15' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>ঋদ্ধিপাদ-সংযুক্তঋদ্ধিপাদ-সংযুক্ত</li>
<li class='vagga'>প্রাসাদ কম্পন বর্গ</li>
</ul>
<h1 class='sutta'>৫১.১৫. উণ্ণাভ ব্রাহ্মণ সূত্র</h1>
</header>
<p><span class='evam'>আমি এরূপ শুনেছি।</span> একসময় আয়ুষ্মান আনন্দ কৌশাম্বীর ঘোষিতারামে অবস্থান করছিলেন। অতঃপর উণ্ণাভ ব্রাহ্মণ আয়ুষ্মান আনন্দের নিকট উপস্থিত হলেন। উপস্থিত হয়ে আয়ুষ্মান আনন্দের সাথে কুশল-বিনিময় করলেন। কুশল-বিনিময় ও প্রীত্যালাপের পর একপাশে বসলেন। একপাশে উপবিষ্ট উণ্ণাভ ব্রাহ্মণ আয়ুষ্মান আনন্দকে এরূপ বলতে লাগলেন-“হে আনন্দ, কী কারণে শ্রমণ গৌতমের নিকট ব্রহ্মচর্য পালন করা হয়?” “হে ব্রাহ্মণ, ছন্দ প্রহানের জন্য ভগবানের নিকট ব্রহ্মচর্য পালন করা হয়।”</p>
<p>“ভো আনন্দ, এই ছন্দ প্রহানের জন্য কোনো মার্গ ও প্রতিপদ আছে কি?” “হ্যাঁ ব্রাহ্মণ, “ছন্দ প্রহানের জন্য মার্গ ও প্রতিপদ আছে।”</p>
<p>“ভো আনন্দ, এই ছন্দ প্রহানের জন্য কয়টি মার্গ ও কয়টি প্রতিপদ আছে? “ব্রাহ্মণ, এক্ষেত্রে ভিক্ষু সমাধি-প্রধান ও সংস্কারসমৃদ্ধ ছন্দ-ঋদ্ধিপাদ ভাবিত করে। এরূপে বীর্য, চিত্ত ও মীমাংসা ঋদ্ধিপাদ ভাবিত করে। ব্রাহ্মণ, ইহাই হচ্ছে ছন্দ প্রহানের জন্য মার্গ ও প্রতিপদ।”</p>
<p>“ভো আনন্দ, যদি তাই হয়, তাহলে তা একটি অনন্ত বিষয়, সীমাবদ্ধ বিষয় নয়। এরূপে কেউ এক ছন্দের দ্বারা অপর ছন্দ পরিত্যাগ করবে-তা অসম্ভব।” “তাহলে, হে ব্রাহ্মণ, আমি আপনাকে কিছু প্রশ্ন জিজ্ঞাসা করছি, আপনি যেরূপ মনে করেন, সেরূপ উত্তর দিন। ব্রাহ্মণ, তা আপনি কীরূপ মনে করেন, পূর্বে আপনার এরূপ ইচ্ছা উৎপন্ন হয়েছিল কি-‘আমি আরামে (বিহারে) যাব?’ এরূপে আরামে যাওয়ার পর আপনার সেই পূর্বের ছন্দ (ইচ্ছা) নির্মূল হয়েছিল কি? ‘হ্যাঁ ভন্তে।’ পূর্বে আপনার এরূপ বীর্য উৎপন্ন হয়েছিল কি, আমি আরামে (বিহারে) যাব?’ এরূপে আরামে যাওয়ার পর আপনার সেই পূর্বের বীর্য নির্মূল হয়েছিল কি? ‘হ্যাঁ ভন্তে।’ পূর্বে আপনার এরূপ চিত্ত উৎপন্ন হয়েছিল কি, আমি আরামে যাব?’ এরূপে আরামে যাওয়ার পর আপনার সেই পূর্বের চিত্ত নির্মূল হয়েছিল কি? ‘হ্যাঁ ভন্তে।’ পূর্বে আপনার এরূপ মীমাংসা (অনুসন্ধান) উৎপন্ন হয়েছিল কি, আমি আরামে (বিহারে) যাব?’ এরূপে আরামে যাওয়ার পর আপনার সেই পূর্বের মীমাংসা নির্মূল হয়েছিল কি? ‘হ্যাঁ ভন্তে।’</p>
<p>“ব্রাহ্মণ, এরূপেই যেই ভিক্ষু অর্হৎ, ক্ষীণাসব, উদ্‌যাপিত জীবন, যার করণীয়কৃত, ভার অপসৃত, নিজ কল্যাণপ্রাপ্ত, ভবসংযোজন পরিক্ষীণ ও সম্যকরূপে বিমুক্ত, তাঁর অর্হত্ত্ব প্রাপ্তির পূর্বে যেই ছন্দ (ইচ্ছা) ছিল, সেই পূর্বেকার ইচ্ছা অর্হত্ত্ব প্রাপ্তিহেতু তা নির্মূল হয়। অর্হত্ত্ব প্রাপ্তির পূর্বে যেই বীর্য ছিল, সেই পূর্বেকার বীর্য অর্হত্ত্ব প্রাপ্তিহেতু তা নির্মূল হয়। অর্হত্ত্ব প্রাপ্তির পূর্বে যেই চিত্ত ছিল, সেই পূর্বেকার চিত্ত অর্হত্ত্ব প্রাপ্তিহেতু তা নির্মূল হয়। ও অর্হত্ত্ব প্রাপ্তির পূর্বে যেই মীমাংসা ছিল, সেই পূর্বেকার মীমাংসা অর্হত্ত্ব প্রাপ্তি হেতু তা নির্মূল হয়। ব্রাহ্মণ, তা আপনি কি মনে করেন, যদি তা এরূপ হয়, তাহলে তা একটি অনন্ত বিষয় বা সীমাবদ্ধ বিষয় নয় কি?”</p>
<p>“ভো আনন্দ, নিশ্চয় ইহা একটি নির্দিষ্ট সীমাবদ্ধ বিষয়, ইহা অনন্ত বিষয় নয়।” “আনন্দ, কী আশ্চর্য! কী অদ্ভুত! যেমন কেউ অধোমুখীকে উন্মুখী (ঊর্ধ্বমুখী) করে, আবৃতকে অনাবৃত করে, বিমূঢ়কে পথ নির্দেশ করে কিংবা অন্ধকারে তৈলপ্রদীপ ধারণ করে যাতে চক্ষুষ্মান ব্যক্তি রূপসমূহ দেখতে পায়; ঠিক এরূপেই মাননীয় আনন্দ কর্তৃক বহু পর্যায়ে ও বিবিধ যুক্তিতে ধর্ম প্রকাশিত হয়েছে। ভো আনন্দ, এখনি আমি সেই ভবৎ গৌতমের শরণ গ্রহণ করছি আর ধর্ম এবং ভিক্ষুসংঘেরও শরণাগত হচ্ছি। হে মহানুভব আনন্দ, আজ হতে আমাকে আমরণ ত্রিশরণে শরণাগত উপাসকরূপে গ্রহণ করুন।” পঞ্চম সূত্র।</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
