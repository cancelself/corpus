<!DOCTYPE html>
<html>
<head>
<meta charset='UTF-8'>
<meta name='author' content='বঙ্গীস ভিক্ষু, অজিত ভিক্ষু, প্রজ্ঞাদর্শী ভিক্ষু'>
<title></title>
</head>
<body>
<article id='sn51.14' lang='bn'>
<header>
<ul>
<li class='nikaya'>সংযুক্তনিকায়</li>
<li class='vaggasamyutta'>মার্গ-সংযুক্ত</li>
<li class='samyutta'>ঋদ্ধিপাদ-সংযুক্তঋদ্ধিপাদ-সংযুক্ত</li>
<li class='vagga'>প্রাসাদ কম্পন বর্গ</li>
</ul>
<h1 class='sutta'>৫১.১৪. মৌদগল্লায়ন সূত্র</h1>
</header>
<p><span class='evam'>আমি এরূপ শুনেছি।</span> একসময় ভগবান শ্রাবস্তীর মিগারমাতার পূর্বারাম বিহারে অবস্থান করছিলেন। সেই সময়ে বহু ভিক্ষু অবিনীত উদ্ধত, চপল, মুখরা, বাচাল, বিস্মৃতিপ্রবণ, অসম্প্রজ্ঞানী, অসমাহিত, বিক্ষিপ্তচিত্ত ও স্তুলইন্দ্রিয় হয়ে মিগারমাতার বিহারে নিচ তলায় অবস্থান করছিলেন।</p>
<p>অতঃপর ভগবান আয়ুষ্মান মহামৌদগল্লায়নকে সম্বোধন করে বললেন, “হে মৌদগল্লায়ন, তোমার সব্রহ্মচারীগণ অবিনীত উদ্ধত, চপল, মুখরা, বাচাল, বিস্মৃতিপ্রবণ, অসম্প্রজ্ঞানী, অসমাহিত, বিক্ষিপ্ত চিত্ত ও স্তুলইন্দ্রিয় হয়ে মিগারমাতার বিহারে নিচ তলায় অবস্থান করছে। যাও মৌদগল্লায়ন তাদের সংবেগ উৎপাদন করে ধর্মবোধ সৃষ্টি করো।”</p>
<p>“তথাসু্ত ভন্তে,” এরূপ বলে আযুষ্মান মহামৌদগল্লায়ন ভগবানের কথায় সম্মত হয়ে এমন ঋদ্ধিশক্তি প্রয়োগ করলেন, যদ্দরুন তিনি নিজ পায়ের বৃদ্ধাঙ্গুল দ্বারা মিগারমাতার প্রাসাদ প্রকম্পিত ও সঞ্চারিত করলেন। অতঃপর সেই ভিক্ষুগণ উদ্বিগ্ন ও রোমাঞ্চিত হয়ে একপাশে দাঁড়ালেন-“কী আশ্চর্য! কী অদ্ভুত! মিগারমাতার প্রাসাদ বাতাস হতে সুরক্ষিত, দৃঢ়, সুস্থির, অচল এবং অপ্রকম্পিত। অথচ এখন আন্দোলিত, প্রকম্পিত ও সঞ্চারিত হচ্ছে!”</p>
<p>অতঃপর ভগবান সেই ভিক্ষুদের নিকট উপস্থিত হয়ে এরূপ বললেন, ভিক্ষুগণ, তোমরা কীজন্য উদ্বিগ্ন, রোমাঞ্চিত হয়ে একপার্শ্বে দাঁড়িয়ে আছ?” “ভন্তে, কী আশ্চর্য! কী অদ্ভুত! মিগারমাতার প্রাসাদ বাতাস হতে সুরক্ষিত, দৃঢ়, সুস্থির, অচল এবং অপ্রকম্পিত। অথচ এখন আন্দোলিত, প্রকম্পিত ও সঞ্চারিত হচ্ছে!” “ভিক্ষুগণ, তোমাদের সংবেগ উৎপত্তির কামনায় আয়ুষ্মান মৌদগল্লায়ন ভিক্ষু কর্তৃক বৃদ্ধাঙ্গুলের দ্বারা মিগারমাতার প্রাসাদ আন্দোলিত, প্রকম্পিত ও সঞ্চাতির হয়েছে।</p>
<p>ভিক্ষুগণ, তোমরা তা কী মনে কর? “কত প্রকার ধর্মের ভাবিতাত্ম ও বহুলীকৃতাত্ম মৌদগল্লায়ন ভিক্ষু এরূপ মহাঋদ্ধিমান ও মহানুভবসম্পন্ন হয়েছে? ভন্তে, ভগবানই আমাদের মূল উপদেষ্টা, ভগবানই আমাদের আশ্রয়। ভন্তে, ভগবানই এই ভাষিত বিষয়ের অর্থ প্রতিভাত করুন। ভগবানের নিকট শ্রবণ করে ভিক্ষুগণ তা ধারণ করবেন।”</p>
<p>ভিক্ষুগণ, তাহলে তোমরা শোন। চারি ঋদ্ধিপাদে ভাবিতাত্ম ও বহুলীকৃতাত্ম মৌদগল্লায়ন ভিক্ষু এরূপ মহাঋদ্ধিমান ও মহানুভবসম্পন্ন হয়েছে। সেই চারি প্রকার কী কী?</p>
<p>ভিক্ষুগণ, এক্ষেত্রে ভিক্ষু সমাধি-প্রধান সংস্কারসমৃদ্ধ ছন্দ-ঋদ্ধিপাদ ভাবিত করে : ‘আমার এই ছন্দ অতিলীন (অতিমৃদু) আবার অত্যন্ত প্রবলও হবে না এবং অধ্যাত্মে (ভিতরে) সংক্ষিপ্ত ও বাইরে বিক্ষিপ্ত হবে না’। পূর্বে ও পরে সে সজ্ঞানে অবস্থান করে, যেমন পূর্ব তেমন পশ্চাৎ, পশ্চাৎ যেমন তেমনই পূর্ব; যেমন অধো (নিচ) তেমন ঊর্ধ্ব, ঊর্ধ্ব যেমন, তেমনই অধো; যেমন দিন, তেমন রাত্রি এবং রাত্রি যেমন তেমনই দিন; এরূপে সে পূর্বাপর-সংজ্ঞী হয়। এবং সে উন্মুক্ত, অনাবৃত চিত্তের মাধ্যমে প্রভাস্বর চিত্ত প্রভাবিত করে।</p>
<p>ভিক্ষুগণ, এরূপে ভিক্ষু সমাধি-প্রধান সংস্কারসমৃদ্ধ বীর্য-ঋদ্ধিপাদ ভাবিত করে : ‘আমার এই বীর্য অতিলীন হবে না, আবার অত্যন্ত প্রবলও হবে না, অধ্যাত্মে সংক্ষিপ্ত হবে না এবং বাইরেও বিক্ষিপ্ত হবে না’। পূর্বে ও পরে সে সজ্ঞানে অবস্থান করে, যেমন পূর্ব তেমন পশ্চাৎ, পশ্চাৎ যেমন তেমনই পূর্ব; যেমন অধো তেমন ঊর্ধ্ব, ঊর্ধ্ব যেমন, তেমনই অধো; যেমন দিন, তেমন রাত্রি এবং রাত্রি যেমন তেমনই দিন; এরূপে সে পূর্বাপর-সংজ্ঞী হয়। এবং সে উন্মুক্ত, অনাবৃত চিত্তের মাধ্যমে প্রভাস্বর চিত্ত প্রভাবিত করে।</p>
<p>ভিক্ষুগণ, এরূপে ভিক্ষু সমাধি-প্রধান সংস্কারসমৃদ্ধ চিত্ত-ঋদ্ধিপাদ ভাবিত করে : ‘আমার এই চিত্ত অতিলীন হবে না, আবার অত্যন্ত প্রবলও হবে না, অধ্যাত্মে সংক্ষিপ্ত হবে না এবং বাইরেও বিক্ষিপ্ত হবে না’। পূর্বে ও পরে সে সজ্ঞানে অবস্থান করে, যেমন পূর্ব তেমন পশ্চাৎ, পশ্চাৎ যেমন তেমনই পূর্ব; যেমন অধো তেমন ঊর্ধ্ব, ঊর্ধ্ব যেমন, তেমনই অধো; যেমন দিন, তেমন রাত্রি এবং রাত্রি যেমন তেমনই দিন; এরূপে সে পূর্বাপর-সংজ্ঞী হয়। এবং সে উন্মুক্ত, অনাবৃত চিত্তের মাধ্যমে প্রভাস্বর চিত্ত প্রভাবিত করে।</p>
<p>ভিক্ষুগণ, এরূপে ভিক্ষু সমাধি-প্রধান সংস্কারসমৃদ্ধ মীমাংসা ঋদ্ধিপাদ ভাবিত করে : ‘আমার এই মীমাংসা অতিলীন হবে না, আবার অত্যন্ত প্রবলও হবে না, অধ্যাত্মে সংক্ষিপ্ত হবে না এবং বাইরেও বিক্ষিপ্ত হবে না’। পূর্বে ও পরে সে সজ্ঞানে অবস্থান করে, যেমন পূর্ব তেমন পশ্চাৎ, পশ্চাৎ যেমন তেমনই পূর্ব; যেমন অধো তেমন ঊর্ধ্ব, ঊর্ধ্ব যেমন, তেমনই অধো; যেমন দিন, তেমন রাত্রি এবং রাত্রি যেমন তেমনই দিন। সে উন্মুক্ত ও অনাবৃত চিত্তের মাধ্যমে প্রভাস্বর চিত্ত প্রভাবিত করে। ভিক্ষুগণ, এই চারি ঋদ্ধিপাদে ভাবিতাত্ম ও বহুলীকৃতাত্ম মৌদগল্লায়ন ভিক্ষু এরূপ মহাঋদ্ধিমান ও মহানুভবসম্পন্ন হয়েছে।</p>
<p>ভিক্ষুগণ, এই চারি ঋদ্ধিপাদে ভাবিতাত্ম ও বহুলীকৃতাত্ম মৌদগল্লায়ন ভিক্ষু এরূপে বহু প্রকারে ঋদ্ধিশক্তি লাভ করে; যথা : এক হয়ে বহুসংখ্যক হয়, বহু হয়ে পুনঃ একজন হয়, আবির্ভাব, তিরোভাব (অন্তর্ধান) করে, দেয়াল (প্রাচীর) এবং পর্বতে আকাশের ন্যায় অসংলগ্নভাবে গমন করে; মাটিতে জলের ন্যায় ভাসে ও ডুবে, মাটির ন্যায় জলে অনার্দ্রভাবে গমন করে; পক্ষীরন্যায় আকাশে পর্যঙ্কাবদ্ধ (বীরাসন) হয়ে ভ্রমণ করে, এরূপ মহাঋদ্ধিসম্পন্ন ও মহানুভবসম্পন্ন চন্দ্র-সূর্যকে হস্ত দ্বারা স্পর্শ ও পরিমর্দন করে এবং যতদূর ব্রহ্মলোক রয়েছে ততদূর আপন কায় বশীভূত করে।</p>
<p>এরূপে মৌদগল্লায়ন ভিক্ষু চারি ঋদ্ধিপাদ ভাবিত ও বহুলীকৃত করে। মৌদগল্লায়ন ভিক্ষু বিশুদ্ধ, অমানুষিক, দিব্যকর্ণ দ্বারা দূরবর্তী ও সমীপস্থ দেব ও মনুষ্য উভয় শব্দ শ্রবণ করে।</p>
<p>এরূপে মৌদগল্লায়ন ভিক্ষু চারি ঋদ্ধিপাদ ভাবিত ও বহুলীকৃত করে। মৌদগল্লায়ন ভিক্ষু নিজের চিত্ত দ্বারা অপর সত্ত্ব ও ব্যক্তিদের চিত্ত স্বচিত্তে পরীক্ষা করে জানে। সে সরাগ-চিত্তকে (কামলালসাপূর্ণ) ‘সরাগ-চিত্তরূপে’ জানে; বীতরাগ (কামলালসাহীন) চিত্তকে ‘বীতরাগ-চিত্তরূপে’ জানে; সদ্বেষ-চিত্তকে ‘সদ্বেষ-চিত্তরূপে’ জানে; বীতদ্বেষ (দ্বেষহীন)-চিত্তকে ‘বীতদ্বেষ-চিত্তরূপে’ জানে; সমোহ (মোহাচ্ছন্ন)-চিত্তকে ‘সমোহ-চিত্তরূপে’ জানে; বীতমোহ (মোহহীন) চিত্তকে ‘বীতমোহ-চিত্তরূপে’ জানে; বিক্ষিপ্ত চিত্তকে ‘বিক্ষিপ্ত চিত্তরূপে’ জানে; সংক্ষিপ্ত (একাগ্র) চিত্তকে ‘সংক্ষিপ্ত-চিত্তরূপে’ জানে; মহদ্গত (অত্যুচ্চ) চিত্তকে ‘মহদ্গত চিত্তরূপে’ জানে; অমহদ্গত চিত্তকে ‘অমহদ্গত-চিত্তরূপে’ জানে; সউত্তর (উচ্চতর)-চিত্তকে ‘সউত্তর-চিত্তরূপে’ জানে; অনুত্তর (অতুল্য)-চিত্তকে ‘অনুত্তর-চিত্তরূপে’ জানে; সমাহিত-চিত্তকে ‘সমাহিত-চিত্তরূপে’ জানে; অসমাহিত-চিত্তকে ‘অসমাহিত-চিত্তরূপে’ জানে; বিমুক্তচিত্তকে ‘বিমুক্তচিত্তরূপে’ জানে এবং অবিমুক্তচিত্তকে ‘অবিমুক্তচিত্তরূপে’ জানে।</p>
<p>ভিক্ষুগণ, এরূপে মৌদগল্লায়ন ভিক্ষু চারি ঋদ্ধিপাদ ভাবিত ও বহুলীকৃত করে। সেই ভিক্ষু বহু প্রকারে পূর্বনিবাস স্মৃতি সম্পর্কে জানতে পারে। যেমন : এক জন্ম, দুই জন্ম, তিন জন্ম, চার জন্ম, পাঁচ জন্ম, দশ জন্ম, বিশ জন্ম, ত্রিশ জন্ম, চল্লিশজন্ম, পঞ্চাশ জন্ম, শত জন্ম, সহস্র জন্ম, শত সহস্র (লক্ষ) জন্ম, এমনকি বহু সংবর্ত কল্প, বহু বিবর্ত কল্প ও বহু সংবর্তিত কল্পে-‘অমুক জন্মে আমার এই নাম, এই গোত্র, এই বর্ণ, এরূপ আহার, এরূপ সুখ-দুঃখ ভোগ এবং এই পরিমাণ আয়ু ছিল। সেখান হতে চ্যুত হয়ে এস্থানে জন্মগ্রহণ করেছি। এরূপে সে অপরজন সম্বন্ধেও জানতে পারে যে, ‘অমুক জন্মে তার এই নাম, এই গোত্র, এই বর্ণ, এরূপ আহার, এরূপ সুখ-দুঃখ ভোগ এবং এই পরিমাণ আয়ু ছিল। সেখান হতে চ্যুত হয়ে সে এস্থানে জন্মগ্রহণ করেছে। এরূপ আকার ও গতিসহ বহু প্রকার পূর্বজন্ম অনুস্মরণ করে।</p>
<p>এরূপে মৌদগল্লায়ন ভিক্ষু চারি ঋদ্ধিপাদ ভাবিত ও বহুলীকৃত করে। মৌদগল্লায়ন ভিক্ষু বিশুদ্ধ, লোকাতীত দিব্য-চক্ষু দ্বারা হীন-প্রণীত, সুবর্ণ-দুর্বর্ণ, সুগত-দুর্গত সত্ত্বদের চ্যুতি ও উৎপত্তির সময় দেখতে পায়। ‘এসকল সত্ত্বগণ কায়-বাক্য ও মনদুশ্চরিত্র সমন্বিত, আর্যগণের নিন্দুক, মিথ্যাদৃষ্টিসম্পন্ন এবং মিথ্যাদৃষ্টি-সম্ভূত কর্ম করার দরুন কায়ভেদে মৃত্যুর পর বিনিপাত নরকে উৎপন্ন হয়েছে। পক্ষান্তরে, এসকল সত্ত্বগণ কায়-বাক্য ও মনসুচরিতসমন্বিত, আর্যগণের প্রশংসাকারী, সম্যক দৃষ্টিপরায়ণ ও সম্যক দৃষ্টিজাত কর্ম সম্পাদন করার ফলে কায়ভেদে মৃত্যুর পর সুগতি স্বর্গলোকে উৎপন্ন হয়েছে। স্ব স্ব কর্মানুসারে গতিপ্রাপ্ত, হীনোৎকৃষ্ট, সৃবর্ণ-দুর্বর্ণ, সুগত-দুর্গত সত্ত্বদের চ্যুতি ও উৎপত্তির সময় বিশুদ্ধ, লোকাতীত বিদ্যচক্ষু দ্বারা সে প্রকৃষ্টরূপে জানে।</p>
<p>ভিক্ষুগণ, এই চারি ঋদ্ধিপাদে ভাবিতাত্ম ও বহুলীকৃতাত্ম মৌদগল্লায়ন ভিক্ষু আসবসমূহের ক্ষয়ে অনাসব হয়ে ইহজীবনে স্বয়ং অভিজ্ঞা দ্বারা চিত্তবিমুক্তি আর প্রজ্ঞাবিমুক্তি উপলব্ধি ও লাভ করে অবস্থান করে।” চতুর্থ সূত্র।</p>
<footer>
<p>অনুবাদক : <span class='author'>বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
