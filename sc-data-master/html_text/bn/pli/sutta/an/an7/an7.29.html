<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.29' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>বজ্জী বর্গ</li>
</ul>
<h1 class='sutta'>৭.২৯. দ্বিতীয় পরিহানি সূত্র</h1>
</header>
<p><a class='ref sc' id='sc1' href='#sc1'>SC 1</a>“হে ভিক্ষুগণ, এই সপ্ত বিষয় উপাসককে পরিহানির পথে নিয়ে যায়। সপ্ত কী কী?</p>
<p><a class='ref sc' id='sc2' href='#sc2'>SC 2</a>সে ভিক্ষুদর্শনে ব্যর্থ হয়; সদ্ধর্ম শ্রবণে অবহেলা করে; অধিশীল <span class='add'>(উচ্চতর শীল)</span> শিক্ষা করে না; স্থবির, নব কিংবা মধ্যস্তরের ভিক্ষুদের প্রতি অপ্রসাদবহুল হয়; দোষদর্শী চিত্তে ধর্ম শ্রবণ করে, ছিদ্রান্বেষী; শাসন বহির্ভূত দান পাত্র অন্বেষণ করে এবং সেখানে প্রথম পরিবেশন করে।</p>
<p><a class='ref sc' id='sc3' href='#sc3'>SC 3</a>হে ভিক্ষুগণ, এই সপ্ত বিষয় উপাসককে পরিহানির পথে নিয়ে যায়।</p>
<p><a class='ref sc' id='sc4' href='#sc4'>SC 4</a>কিন্তু ভিক্ষুগণ, এই সপ্ত ধর্ম উপাসককে অপরিহানির দিকে নিয়ে যায়। সপ্ত কী কী?</p>
<p><a class='ref sc' id='sc5' href='#sc5'>SC 5</a>সে ভিক্ষুসংঘ দর্শনে অব্যর্থ, সদ্ধর্ম শ্রবণে অপ্রমাদ, উচ্চতর শীল শিক্ষা করে; স্থবির ভিক্ষু, নবীন কিংবা মধ্যস্তরের ভিক্ষুদের প্রতি প্রসাদবহুল; দোষবিহীন চিত্তে ধর্ম শ্রবণ করে, ছিদ্রান্বেষী নহে; শাসন বহির্ভূত দানপাত্র অনুসন্ধান করে না; এখানে প্রথম পরিবেশন করে।</p>
<p><a class='ref sc' id='sc6' href='#sc6'>SC 6</a>হে ভিক্ষুগণ, এই সপ্ত বিষয় উপাসককে পরিহানির দিকে নেয় না।</p>
<blockquote class='gatha'>
<p><a class='ref sc' id='sc7' href='#sc7'>SC 7</a>যে উপাসক ভাবিতাত্ম ভিক্ষুদের দর্শনে হয় উদাসীন,<br>
আর্যধর্ম শ্রবণ ও করে না অধিশীল শিক্ষা গ্রহণ।<br>
অপ্রসন্নতা করে বৃদ্ধি পুনঃ ভিক্ষুদের প্রতি,<br>
আক্রোশ বা গরহিত মনে সদ্ধর্ম শুনিতে বাসনা অতি।<br>
এ শাসন বহির্ভূত অন্য দানপাত্র করে যে অনুসন্ধান,<br>
সে উপাসক বাহির তীর্থে সৎকারাদি করে সম্পাদন।<br>
এরূপেতে হানিকর সপ্তধর্ম হয়েছে সুদেশিত,<br>
এসবে লিপ্ত উপাসক হয় সদ্ধর্মচ্যুত।<br>
যে উপাসক ভাবিতাত্ম ভিক্ষুদের দর্শনে না হয় উদাসীন,<br>
আর্যধর্ম করে শ্রবণ, করে অধিশীল শিক্ষা গ্রহণ।<br>
প্রসন্নতা করে বর্ধন পুনঃপুন ভিক্ষুদের প্রতি,<br>
অনাক্রোশ অগরহিত মনে শুনিতে সদ্ধর্ম বাসনা অতি।<br>
এ শাসন বহির্ভূত অন্য দানপাত্র না করে অনুসন্ধান,<br>
সে উপাসক বুদ্ধ শ্রাবকগণে করে পূজা সৎকারাদি সম্পাদন।<br>
এরূপেতে শ্রীবৃদ্ধিকর সপ্তধর্ম হয়েছে সুদেশিত,<br>
এসবের ভজনাকারী উপাসক না হয় সদ্ধর্মচ্যুত।”</p>
</blockquote>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
