<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.56' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>অব্যাকৃত বর্গ</li>
</ul>
<h1 class='sutta'>৭.৫৬. তিষ্য ব্রহ্মা সূত্র</h1>
</header>
<p><a class='ref sc' id='sc1' href='#sc1'>SC 1</a><span class='evam'>আমি এরূপ শুনেছি।</span> একসময় ভগবান বুদ্ধ রাজগৃহের গৃধ্রকূট পর্বতে অবস্থান করছিলেন। অতঃপর দুটি দেবতা রাত্রির মধ্যম যামে স্বকীয় দেহপ্রভায় প্রভাবান্বিত হয়ে সমগ্র গৃধ্রকূট আলোকিত করে ভগবান বুদ্ধের সমীপে উপনীত হয়ে ভগবানকে অভিবাদনপূর্বক এক পার্শ্বে দণ্ডায়মান হন। এক প্রান্তে দণ্ডায়মান এক দেবতা ভগবানকে নিবেদন করলেন, “ভন্তে, এসব ভিক্ষুণী বিমুক্ত হয়েছেন।” অপর দেবতা ভগবানকে বললেন, “ভন্তে, এসব ভিক্ষুণী সম্পূর্ণরূপে বিমুক্ত, সুবিমুক্ত <span class='add'>(অবশিষ্ট আসক্তিহীন, বিমুক্ত)</span>”। দেবতাদ্বয় এরূপ অভিমত ব্যক্ত করলেন। ভগবান তা অনুমোদন করলেন। “শাস্তা অনুমোদন করেছেন” দেখে দেবতাদ্বয় তৎপর ভগবানকে অভিবাদন করে প্রদক্ষিণ করে সেস্থান থেকে চলে গেলেন। এরপর রাত্রির অবসানে ভগবান ভিক্ষুগণকে আহ্বান করে বললেন, “হে ভিক্ষুগণ, এই রাত্রে দুজন দেবতা দেহ-প্রভায় উদ্ভাসিত করে গৃধ্রকূট আলোকিত করে আমার নিকট উপনীত হয়ে আমাকে অভিবাদন করে এক প্রান্তে দণ্ডায়মান হন। এক পার্শ্বে দণ্ডায়মান এক দেবতা আমাকে এরূপ বলেন, “ভন্তে, এসব ভিক্ষুণী বিমুক্ত।” অপর দেবতাও এরূপ নিবেদন করেন, “ভন্তে, এসব ভিক্ষুণী অনুপাদিশেষ বিমুক্ত।” হে ভিক্ষুগণ, দেবতাদ্বয় এরূপ বলে আমাকে অভিবাদন ও প্রদক্ষিণ করে সেখান হতে চলে যান।”</p>
<p><a class='ref sc' id='sc2' href='#sc2'>SC 2</a>সে সময় শ্রদ্ধেয় মহামৌদ্গল্লায়ন ভগবানের নিকটে উপবিষ্ট ছিলেন। তিনি চিন্তা করলেন, “কোন দেবতাগণ স-উপাদিশেষ <span class='add'>(এখনো উপাদি বা জন্মের আংশিক হেতু বিদ্যমান)</span> কে স-উপাদিশেষ, অনুপাদিশেষ <span class='add'>(সম্পূর্ণরূপে হেতুমুক্ত, বিমুক্ত)</span> কে অনুপাদিশেষ বলে জানেন?” সে সময় তিষ্য নামক জনৈক ভিক্ষু অতি সমপ্রতি কালগত হয়েছেন এবং তিনি কোনো এক ব্রহ্মলোকে উৎপন্ন হয়েছেন। তখন থেকে তাঁকে “মহাঋদ্ধিমান ও মহানুভবসম্পন্ন তিষ্য ব্রহ্মা” হিসাবে জানেন। অতঃপর আয়ুষ্মান মহামৌদ্গল্লায়ন একজন বলবান পুরুষ যেমন সংকুচিত বাহুকে প্রসারিত, প্রসারিত বাহুকে সংকুচিত করে, তদ্রূপ গৃধ্রকূট পর্বত হতে অন্তর্হিত হয়ে সেই ব্রহ্মলোকে প্রাদুর্ভূত হন। তিষ্য ব্রহ্মা শ্রদ্ধেয় মহামৌদ্গল্লায়নকে দূর হতে আগমন করতে দেখলেন, দেখে তাঁকে বললেন! “আসুন, মারিস মৌদ্গল্লায়ন, স্বাগতম মারিস মৌদ্গল্লায়ন, মারিস, বহুদিন পরেই আপনার এখানে আগমন। মারিস মৌদ্গল্লায়ন, প্রজ্ঞাপিত আসনে উপবেশন করুন।” আয়ুষ্মান মহামৌদ্গল্লায়ন প্রজ্ঞাপিত আসনে উপবেশন করেন। তিষ্য ব্রহ্মা শ্রদ্ধেয় মহামৌদ্গল্লায়নকে অভিবাদন করে উপবেশন করেন। এক পার্শ্বে উপবিষ্ট ব্রহ্মা তিষ্যকে আয়ুষ্মান মহামৌদ্গল্লায়ন বললেন, “ওহে তিষ্য, কোন দেবগণের স-উপাদিশেষে স-উপাদিশেষ, অনুপাদিশেষে অনুপাদিশেষ জ্ঞান আছে?” “মারিস মৌদ্গল্লায়ন, ব্রহ্মকায়িক দেবগণের স-উপাদিশেষে স-উপাদিশেষ, অনুপাদিশেষে অনুপাদিশেষ জ্ঞান আছে।” “হে তিষ্য, সকল ব্রহ্মাকায়িক দেবতার কি “স-উপাদিশেষে স-উপাদিশেষ, অনুপাদিশেষে অনুপাদিশেষ” এরূপ জ্ঞান আছে?”</p>
<p><a class='ref sc' id='sc3' href='#sc3'>SC 3</a>“শ্রদ্ধেয় মৌদ্গল্লায়ন, সকল ব্রহ্মকায়িক দেবতার “স-উপাদিশেষে স-উপাদিশেষ, অনুপাদিশেষে অনুপাদিশেষ” এরূপ জ্ঞান থাকে না। মারিস মৌদ্গল্লায়ন, যেসব দেবতা ব্রহ্মের আয়ু, ব্রহ্মের সৌন্দর্য, ব্রহ্মের যশ, ব্রহ্মের আধিপত্যে সন্তুষ্ট এবং উচ্চতর বিষয়ে যথার্থ নিষ্কৃতি জ্ঞান নেই তাঁদের “স-উপাদিশেষে স-উপাদিশেষ, অনুপাদিশেষে অনুপাদিশেষ” এরূপ জ্ঞান থাকে না; কিন্তু মারিস মৌদ্গল্লায়ন, যেসব ব্রহ্মকায়িক দেবতা ব্রহ্মের আয়ু, ব্রহ্মের বর্ণ, ব্রহ্মের সুখ, ব্রহ্মের যশ, ব্রহ্মের আধিপত্যে অসন্তুষ্ট এবং উচ্চতর বিষয়ে যথার্থ নিষ্কৃতি জ্ঞানসম্পন্ন তাঁদের “স-উপাদিশেষে স-উপাদিশেষ, অনুপাদিশেষে অনুপাদিশেষ” এরূপ জ্ঞান আছে।</p>
<p><a class='ref sc' id='sc4' href='#sc4'>SC 4</a>এক্ষেত্রে, মৌদ্গল্লায়ন, যে ভিক্ষু উভয়ভাগবিমুক্ত তাঁকে সেসব দেবতা এরূপ জানেন, “এই আয়ুষ্মান উভয় ভাগবিমুক্ত এবং যাবৎ তাঁর দেহ স্থায়ী হয় তাবৎ দেবমনুষ্যগণ তাঁকে দেখেন কিন্তু কায়ভেদের পর দেবমনুষ্যেরা তাঁকে দেখেন না।” শ্রদ্ধেয় মৌদ্গল্লায়ন, এরূপ দেবগণের অনুপাদিশেষে অনুপাদিশেষ জ্ঞান আছে।</p>
<p><a class='ref sc' id='sc5' href='#sc5'>SC 5</a>মারিস মৌদ্গল্লায়ন, যে ভিক্ষু প্রজ্ঞাবিমুক্ত তাঁকে সেই দেবগণ এরূপ জানেন; এই আয়ুষ্মান প্রজ্ঞাবিমুক্ত এবং যাবৎ দেহ স্থায়ী হয় তাবৎ দেবমনুষ্যেরা তাঁকে দেখেন না। মারিস মৌদ্গল্লায়ন, এরূপ দেবগণের অনুপাদিশেষে অনুপাদিশেষ জ্ঞান আছে।</p>
<p><a class='ref sc' id='sc6' href='#sc6'>SC 6</a>শ্রদ্ধেয় মৌদ্গল্লায়ন, যে ভিক্ষু কায়সাক্ষী <span class='add'>(কায়-দর্শক)</span> হন তাঁকে সেই দেবগণ এরূপ জানেন-এই আয়ুষ্মান কায়সাক্ষী, সম্ভবত শয্যাসন উপযুক্ত বিষয় অনুশীলন করেন, কল্যাণমিত্রের ভজনা করেন,” ইন্দ্রিয়সমূহ সংযত করে তিনি যেজন্য কুলপুত্রগণ আগার ত্যাগ করে অনাগারিক জীবনে প্রব্রজিত হন, সেই অনুত্তর <span class='add'>(শ্রেষ্ঠ)</span> ব্রহ্মচর্যপর্যাবসানে দৃষ্টধর্মে স্বয়ং অভিজ্ঞা প্রত্যক্ষ <span class='add'>(উপলব্ধি)</span> করে লাভ করে অবস্থান করেন। মারিস মৌদ্গল্লায়ন, সেসব দেবতার “স-উপাদিশেষে স-উপাদিশেষ” এরূপ জ্ঞান আছে।</p>
<p><a class='ref sc' id='sc7' href='#sc7'>SC 7</a>মারিস মৌদ্গল্লায়ন, যে ভিক্ষু দৃষ্টিপ্রাপ্ত… শ্রদ্ধাবিমুক্ত… ধর্মানুসারী তাঁকে সেই দেবগণ এরূপ জানেন-এই আয়ুষ্মান দৃষ্টিপ্রাপ্ত শ্রদ্ধাবিমুক্ত, ধর্মানুসারী, সম্ভবত শয্যাসনের উপযুক্ত বিষয় অনুসরণ, কল্যাণমিত্রের ভজনা ও ইন্দ্রিয়সমূহ দমন করে যেজন্য কুলপুত্রগণ আগার পরিত্যাগ করে অনাগারিক জীবনে প্রব্রজিত হন, তিনি সেই অনুত্তর ব্রহ্মচর্যপর্যাবসানে দৃষ্টধর্মে স্বয়ং অভিজ্ঞা প্রত্যক্ষ করে লাভ করে অবস্থান করেন। মারিস মৌদ্গল্লায়ন, এরূপে সেই দেবগণ স-উপাদিশেষকে স-উপাদিশেষ হিসাবে জানেন না।”</p>
<p><a class='ref sc' id='sc8' href='#sc8'>SC 8</a>তৎপর আয়ুষ্মান মহামৌদ্গল্লায়ন ব্রহ্মা তিষ্যের ভাষণে আনন্দিত, সন্তুষ্ট হয়ে যেমন বলবান পুরুষ সংকুচিত বাহুকে প্রসারিত, প্রসারিত বাহুকে সংকুচিত করে, তদ্রূপ, ব্রহ্মলোক হতে অন্তর্হিত হয়ে গৃধ্রকূট পর্বতে প্রাদুর্ভূত হন। তৎপর আয়ুষ্মান মহামৌদ্গল্লায়ন ভগবান যেখানে ছিলেন তথায় উপনীত হন, উপনীত হয়ে ভগবানকে অভিবাদন করে এক প্রান্তে উপবেশন করেন। এক প্রান্তে উপবিষ্ট শ্রদ্ধেয় মহামৌদ্গল্লায়ন ব্রহ্মা তিষ্যের সাথে যেসব কথোপকোথন হয়েছিল সেসব ভগবানকে বিবৃত করেন। “কিন্তু মৌদ্গল্লায়ন, ব্রহ্মা তিষ্য সপ্তম অনিমিত্তবিহারী পুদ্গলের বর্ণনা দেননি।” “ভগবান এটাই সময়, সুগত, এখনই সময়, ভগবান যদি সপ্তম অনিমিত্তবিহারী ব্যক্তির বিষয় ভাষণ করতেন ভিক্ষুগণ তা শ্রবণ করে ধারণ <span class='add'>(স্মরণ)</span> করতেন।” “তাহলে মৌদ্গল্লায়ন, শ্রবণ কর, মনসংযোগ কর, আমি তা ভাষণ করব।” “হ্যাঁ ভন্তে” বলে আয়ুষ্মান মৌদ্গল্লায়ন ভগবানকে প্রত্যুত্তরে বলেন। ভগবান বললেন :</p>
<p><a class='ref sc' id='sc9' href='#sc9'>SC 9</a>“হে মৌদ্গল্লায়ন, সর্ব নিমিত্তে অমনোযোগ দ্বারা যে ভিক্ষু চিত্তসমাধি লাভ করে অবস্থান করে সেই দেবগণ তাকে এরূপ জানে-এই আয়ুষ্মান সর্ব নিমিত্তে অমনোযোগ দ্বারা চিত্তসমাধি লাভ করে অবস্থান করে; সম্ভবত এই আয়ুষ্মান শয্যাসনের উপযুক্ত বিষয় অনুশীলন, কল্যাণমিত্রের ভজনা ও ইন্দ্রিয়সমূহ সংযত করে যেজন্য কুলপুত্রগণ আগার পরিত্যাগ করে অনাগারিক জীবনে প্রব্রজিত হয়, সে সেই অনুত্তর ব্রহ্মচর্য-পর্যাবসানে দৃষ্টধর্মে স্বয়ং অভিজ্ঞা উপলব্ধি করে লাভ করে অবস্থান করে। এরূপে হে মৌদ্গল্লায়ন, সেই দেবগণ স-উপাদিশেষকে স-উপাদিশেষ হিসাবে জানে।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
