<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.74' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>মহাবর্গ</li>
</ul>
<h1 class='sutta'>৭.৭৪. অরক সূত্র</h1>
</header>
<p><a class='ref sc' id='sc1' href='#sc1'>SC 1</a>“হে ভিক্ষুগণ, অতীতে অরকো <span class='add'>(চক্রনির্মাতা)</span> নামক এক তীর্থঙ্কর কামে বীতরাগ শাস্তা ছিলেন। তাঁর বহু শত শ্রাবক ছিল। তিনি শ্রাবকদিগকে এরূপ ধর্ম শিক্ষা দিতেন :</p>
<p><a class='ref sc' id='sc2' href='#sc2'>SC 2</a>“ওহে ব্রাহ্মণ, মনুষ্য জীবন সংক্ষিপ্ত, অকিঞ্চিৎকর, তুচ্ছ, বহু দুঃখ, বহু কষ্টে ভরা। মন্ত্র <span class='add'>(প্রজ্ঞা দ্বারা বুঝতে হবে)</span> দ্বারা জনগণকে জাগ্রত কর, কুশল সম্পাদন কর, ব্রহ্মচর্য উদ্‌যাপন কর, জাতদের অমরণ নেই। হে ব্রাহ্মণ, যেমন তৃণাগ্রে স্থিত শিশিরবিন্দু সূর্যোদয়ের সাথে সাথে তাড়াতাড়ি শুকিয়ে যায় এবং স্থায়ী থাকে না; তদ্রূপ, হে ব্রাহ্মণ, শিশিরবিন্দু সদৃশ মনুষ্য জীবন সংক্ষিপ্ত, অকিঞ্চিৎকর, তুচ্ছ, বহু দুঃখ, বহু কষ্টে পরিপূর্ণ। মন্ত্র দ্বারা জনগণকে জাগ্রত কর! কুশল সম্পাদন কর! ব্রহ্মচর্য উদ্‌যাপন কর! যেহেতু জাতগণ মরণাধীন। যেমন, হে ব্রাহ্মণ, আকাশ-দেবের বড় ফোঁটা বর্ষণের ফলে জলের মধ্যে যে বুদ্‌বুদ্‌ সৃষ্টি হয় তা দীর্ঘস্থায়ী হয় না, বিলীন হয়ে যায়; তদ্রূপ হে ব্রাহ্মণ, বুদ্‌বুদ্‌ বিন্দু সদৃশ মনুষ্য জীবন সংক্ষিপ্ত, অকিঞ্চিৎকর, তুচ্ছ, বহু দুঃখ, বহু কষ্টে পূর্ণ। মন্ত্র দ্বারা জনগণকে জাগ্রত কর। কুশল সম্পাদন কর। ব্রহ্মচর্য উদ্‌যাপন কর। যেহেতু জাতগণ মরণাধীন। যেমন, হে ব্রাহ্মণ, জলের উপরে কোনো দণ্ড সঙ্গে সঙ্গে অন্তর্হিত হয়ে যায়, স্থায়ী হয় না; তদ্রূপ, হে ব্রাহ্মণ! জলে দণ্ড সদৃশ, মনুষ্য জীবন সংক্ষিপ্ত, অকিঞ্চিৎকর, তুচ্ছ, বহু দুঃখ, বহু কষ্টে পূর্ণ। মন্ত্র দ্বারা জনগণকে জাগ্রত কর। কুশল সম্পাদন কর। ব্রহ্মচর্য উদ্‌যাপন কর। যেহেতু জাতগণ মরণাধীন। যেমন, হে ব্রাহ্মণ! পর্বতে উৎপন্ন কোনো নদী দূরঙ্গমা, ক্ষিপ্র গতিতে সবকিছু সাথে নিয়ে নিম্নদিকে প্রবাহিত হয়, সামান্য ক্ষণের জন্য বা মুহূর্তের জন্য, সেকেন্ডের জন্য বিরত হয় না কিন্তু সবেগে ধাবিত হয়, আবর্তিত হয়, দ্রুতবেগে সম্মুখে অগ্রসর হয়; তদ্রূপ, হে ব্রাহ্মণ, পর্বতোৎপন্ন নদী সদৃশ মনুষ্য জীবন সংক্ষিপ্ত, অকিঞ্চিৎকর, তুচ্ছ, বহু দুঃখ, বহু কষ্টে ভরা। মন্ত্র দ্বারা জনগণকে জাগ্রত কর। কুশল সম্পাদন কর। ব্রহ্মচর্য উদ্‌যাপন কর। যেহেতু জাতগণ মৃত্যুবিহীন নয়। যেমন হে ব্রাহ্মণ, কোনো শক্তিশালী লোক থুথুপিণ্ড গঠন করে অল্প শ্রমে থুথু ফেলে; তদ্রূপ, হে ব্রাহ্মণ, থুথুপিণ্ড সদৃশ মনুষ্য জীবন সংক্ষিপ্ত, অকিঞ্চিৎকর, তুচ্ছ, বহু দুঃখ-কষ্টে পূর্ণ। মন্ত্র দ্বারা জনগণকে জাগ্রত কর। কুশল সম্পাদন কর। ব্রহ্মচর্য উদ্‌যাপন কর। যেহেতু জাতগণ মৃত্যুবিহীন নয়। যেমন হে ব্রাহ্মণ, একটা মাংসপিণ্ড কোনো লৌহপাত্রে নিক্ষিপ্ত হলে তাড়াতাড়ি বিদীর্ণ হয়ে যায়, বেশিক্ষণ স্থায়ী হয় না; তদ্রূপ, হে ব্রাহ্মণ, মাংসপিণ্ড সদৃশ মনুষ্য জীবন সংক্ষিপ্ত, অকিঞ্চিৎকর, তুচ্ছ, বহু দুঃখ-কষ্টে পূর্ণ। মন্ত্র দ্বারা জনগণকে জাগ্রত কর। কুশল সম্পাদন কর। ব্রহ্মচর্য উদ্‌যাপন কর। যেহেতু জাতগণ মৃত্যুহীন নয়। যেমন, হে ব্রাহ্মণ, হত্যা করার উদ্দেশ্যে কসাইখানায় কোনো গাভী নীত হওয়ার সময় পা উত্তোলন করে প্রত্যেক বারই ধ্বংসের নিকটে মৃত্যুর সমীপে নীত হয়; তদ্রূপ হে ব্রাহ্মণ, গাভী সদৃশ নির্ধারিত ভাগ্য মনুষ্য জীবন সংক্ষিপ্ত, অকিঞ্চিৎকর, তুচ্ছ, বহু দুঃখ-কষ্টে পূর্ণ। মন্ত্র দ্বারা জনগণকে জাগ্রত কর! কুশল সম্পাদন কর! ব্রহ্মচর্য উদ্‌যাপন কর। যেহেতু জাত ব্যক্তি মরণাধীন।”</p>
<p><a class='ref sc' id='sc3' href='#sc3'>SC 3</a>হে ভিক্ষুগণ, সে সময়ে পুরুষের আয়ুর পরিমাণ ছিল ষাট হাজার বৎসর। পাঁচ শত বৎসর বয়ক্রমকালে কুমারীগণ বিবাহযোগ্য, পক্ব হত। তখন মানুষের ছিল ছয়টি যন্ত্রণা, যেমন- শীত এবং উষ্ণ, ক্ষুধা এবং তৃষ্ণা এবং দ্বিবিধ বিষ্ঠা। যদিও এরূপ ছিল দীর্ঘায়ু, এরূপ ছিল স্থায়িত্ব এবং যন্ত্রণামুক্ত ছিল জনতা, শ্রাবকগণকে শাস্তা অরকো এরূপ শিক্ষা দিতেন, “ওহে ব্রাহ্মণ, মনুষ্য জীবন সংক্ষিপ্ত, অকিঞ্চিৎকর, তুচ্ছ, বহু দুঃখ-কষ্টে পূর্ণ। মন্ত্র দ্বারা জনগণকে জাগ্রত কর! কুশল সম্পাদন কর! ব্রহ্মচর্য উদ্‌যাপন কর! যেহেতু জাতগণ মৃত্যুবিহীন নহে।” এবং এখন হে ভিক্ষুগণ, যদি একজন লোক যথার্থই বলতে চায় তার বলা উচিত, “মনুষ্য জীবন সংক্ষিপ্ত, অকিঞ্চিৎকর, তুচ্ছ, বহু দুঃখ-কষ্টে পূর্ণ। মন্ত্র <span class='add'>(প্রজ্ঞা)</span> দ্বারা জনগণকে জাগ্রত কর! কুশল সম্পাদন কর! ব্রহ্মচর্য উদ্‌যাপন কর! যেহেতু জাতগণের জন্য অমরণ নেই।” যেহেতু হে ভিক্ষুগণ, যে দীর্ঘ জীবন বেঁচে থাকে সে কিন্তু শত বৎসর বা সামান্য অধিক বাঁচে। এবং হে ভিক্ষুগণ, যদি একজন লোক শত বৎসর বাঁচে, তবে সে তিনশত ঋতু বাঁচে, একশত ঋতু শীত, একশত ঋতু গ্রীষ্ম এবং একশত ঋতু বর্ষা। এবং হে ভিক্ষুগণ, যদি সে তিনশত ঋতু বাঁচে, সে কিন্তু দ্বাদশ শত মাস বাঁচে, শীতের চারশত মাস, গ্রীষ্মের চারশত মাস এবং বর্ষার চারশত মাস। এবং যদি সে দ্বাদশ শত মাস বাঁচে সে কিন্তু চব্বিশ শত অর্ধ মাস বাঁচে-শীত ঋতুর আটশত অর্ধমাস, গ্রীষ্মের আটশত অর্ধমাস এবং বর্ষার আটশত অর্ধমাস। এবং যদি সে চব্বিশ শত অর্ধমাস বাঁচে সে কিন্তু ছত্রিশ হাজার দিবস বাঁচে, শীত ঋতুর বারো হাজার দিবস, গ্রীষ্মের বারো হাজার দিবস এবং বর্ষার বারো হাজার দিবস। এবং যদি সে ছত্রিশ হাজার দিবস বাঁচে সে কিন্তু বায়াত্তর হাজারটি ভোজন গ্রহণ করে, শীত ঋতুতে চব্বিশ হাজারটি ভোজন, গ্রীষ্মে চব্বিশ হাজার ভোজন, বর্ষায় চব্বিশ হাজার ভোজন গ্রহণ করে। এর মধ্যে অন্তর্ভুক্ত রয়েছে মাতৃদুগ্ধ এবং আহারবিহীন সময়। এখানে আহার বিহীন সময় দ্বারা বুঝানো হয়েছে; “কুপিত হলে সে আহার গ্রহণ করে না; দুঃখিত হলে সে আহার গ্রহণ করে না; ব্যাধিগ্রস্ত হলে সে আহার গ্রহণ করে না; উপবাস করলে সে আহার গ্রহণ করে না; না পেলে সে আহার গ্রহণ করে না। এরূপ হে ভিক্ষুগণ, আমি বিবেচনা করি সে মানুষটির জীবন, তার আয়ু প্রমাণ, ঋতু, বর্ষ, মাস, পক্ষ, দিবস, দিবা-রাত্রি, আহার ও আহারবিহীন সময় ইত্যাদি।</p>
<p><a class='ref sc' id='sc4' href='#sc4'>SC 4</a>হে ভিক্ষুগণ, শাস্তা কর্তৃক তাঁর শ্রাবকদের জন্য তাদের হিতের জন্য, দয়া দ্বারা অনুকম্পাবশত যা করণীয় তা-ই আমাকর্তৃক তোমাদের জন্য করা হলো। হে ভিক্ষুগণ, এসব বৃক্ষমূলে, এসব শূন্য স্থানে! হে ভিক্ষুগণ, ধ্যান কর। প্রমোদিত হয়ো না! পরে যেন তোমাদেরকে নিন্দিত হতে না হয়! তোমাদের প্রতি এটাই আমার অনুশাসন।”</p>
<p class='end'><a class='ref sc' id='sc5' href='#sc5'>SC 5</a>মহাবর্গ সপ্তম সমাপ্ত।</p>
<p class='uddana'>তস্সুদ্দানং/স্মারক গাথা</p>
<blockquote class='uddanagatha'>
<p><a class='ref sc' id='sc6' href='#sc6'>SC 6</a>হিরি সূর্য নাগর উপমা ধর্মজ্ঞ পারিচ্ছত্তক<br>
সৎকার ভাবনা অগ্নি সুনেত্ত এবং অরক।</p>
</blockquote>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
