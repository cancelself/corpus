<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.64' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>অব্যাকৃত বর্গ</li>
</ul>
<h1 class='sutta'>৭.৬৪. ক্রোধযুক্ত সূত্র</h1>
</header>
<p><a class='ref sc' id='sc1' href='#sc1'>SC 1</a>“হে ভিক্ষুগণ, এই সপ্ত বিষয়ের বিদ্যমানতায় ক্রুদ্ধ প্রতিযোগী স্ত্রী বা পুরুষের মধ্যে প্রতিযোগিতা হয়। সপ্ত কী কী?</p>
<p><a class='ref sc' id='sc2' href='#sc2'>SC 2</a>ভিক্ষুগণ, প্রতিযোগী প্রতিযোগিতার বিষয়ে এরূপ ইচ্ছা করে, “যদি সে কুৎসিৎ হতো!” তার হেতু কী? এক প্রতিযোগী সুন্দর প্রতিযোগীকে পছন্দ করে না। হে ভিক্ষুগণ, এরূপ ব্যক্তি ক্রোধাভিভূত, ক্রোধ পরাভূত এবং যত উত্তমরূপে তাকে স্নান, বিলেপন, কেশ-শ্মশ্রু কল্পিত, শুভ্র বস্ত্র পরিধান করানো হোক না কেন, সে ক্রোধাভিভূত হয়ে কুৎসিতই বটে। ভিক্ষুগণ, এটা প্রথম শর্ত যার বিদ্যমানতায় ক্রুদ্ধ প্রতিযোগী স্ত্রী বা পুরুষের মধ্যে প্রতিযোগিতা হয়।</p>
<p><a class='ref sc' id='sc3' href='#sc3'>SC 3</a>পুনঃ হে ভিক্ষুগণ, একজন প্রতিযোগী তার প্রতিপক্ষ সম্পর্কে এরূপ ইচ্ছা পোষণ করে, “ওহে সে যদি কষ্টে শয়ন করত!” তার কারণ কী? হে ভিক্ষুগণ, একজন প্রতিযোগী তার প্রতিপক্ষ উত্তমরূপে নিদ্রা যাক তা চায় না। ভিক্ষুগণ, এরূপ ব্যক্তি ক্রোধাভিভূত, ক্রোধ-পরাভূত এবং যদিও সে পশমী আবরণ আচ্ছাদিত সাদা কম্বলে, বিছানার কোমল চাদরে, পুষ্প সুচিকর্মযুক্ত কৃষ্ণসার মৃগ চামড়ার তৈরী বিছানো কম্বলে, চাঁদোয়ার নীচে শয়ন করে অথবা উভয় পাড় গাঢ় লাল রঙের গদিযুক্ত সোফায় শয়ন করে, তৎসত্ত্বেও সে ক্রোধাভিভূত হেতু দুঃখে শয়ন করে। হে ভিক্ষুগণ, এটা দ্বিতীয় কারণ যে জন্য ক্রুদ্ধ প্রতিযোগী স্ত্রী বা পুরুষের মধ্যে প্রতিযোগিতা হয়।</p>
<p><a class='ref sc' id='sc4' href='#sc4'>SC 4</a>পুনশ্চ হে ভিক্ষুগণ, একজন প্রতিদ্বন্দ্বী তার প্রতিপক্ষ সম্পর্কে এরূপ ইচ্ছা পোষণ করে, “অহো, সে উন্নতি লাভ না করুক!” এর কারণ কী? হে ভিক্ষুগণ, একজন প্রতিদ্বন্দ্বী চায় না যে, তার প্রতিপক্ষ উন্নতি লাভ করুক। ভিক্ষুগণ, এরূপ ব্যক্তি ক্রোধাভিভূত, ক্রোধ-পরাভূত, ক্ষতির শিকার হয়ে সে মনে করে, “আমি লাভবান হয়েছি”, লাভবান হয়ে সে মনে করে, “আমি ক্ষতিগ্রস্ত হয়েছি।” ক্রোধাভিভূত হয়ে এসব বিষয়ে অপরের শত্রুতা ঘটায়, তার দীর্ঘকালের অহিত ও দুঃখ সৃষ্টি করে। হে ভিক্ষুগণ, এটা তৃতীয় কারণ যে জন্য ক্রুদ্ধ প্রতিযোগী স্ত্রী বা পুরুষের মধ্যে প্রতিযোগিতা ঘটে।</p>
<p><a class='ref sc' id='sc5' href='#sc5'>SC 5</a>পুনঃ হে ভিক্ষুগণ, একজন প্রতিদ্বন্দ্বী তার প্রতিপক্ষ সম্পর্কে এরূপ ইচ্ছা পোষণ করে, “অহো, সে যদি ভোগশালী না হত!” এর কারণ কী? হে ভিক্ষুগণ, একজন প্রতিদ্বন্দ্বী চায় না যে, তার প্রতিপক্ষ ভোগশালী হোক। হে ভিক্ষুগণ, ক্রোধপরায়ণ এই ব্যক্তি ক্রোধাভিভূত, ক্রোধ-পরাভূত হয়ে তার যে কিছু সম্পদ তা কঠোর পরিশ্রমার্জিত, বাহুবল দ্বারা মাথার ঘাম পায়ে ফেলে ন্যায়ত ধর্মত লব্ধ রাজাগণ এগুলো রাজকোষে প্রেরণের জন্য নির্দেশ দেন যেহেতু সে ক্রোধাভিভূত। হে ভিক্ষুগণ, এটা চতুর্থ কারণ যেজন্য ক্রুদ্ধ প্রতিদ্বন্দ্বী স্ত্রী বা পুরুষের মধ্যে প্রতিদ্বন্দ্বিতা ঘটে।</p>
<p><a class='ref sc' id='sc6' href='#sc6'>SC 6</a>পুনঃ হে ভিক্ষুগণ, একজন প্রতিদ্বন্দ্বী তার প্রতিপক্ষ সম্পর্কে এরূপ ইচ্ছা পোষণ করে, “হায়, সে যদি যশস্বী না হত!” তার হেতু কী? হে ভিক্ষুগণ, একজন প্রতিদ্বন্দ্বী তার প্রতিপক্ষ যশস্বী হোক তা চায় না। হে ভিক্ষুগণ, ক্রুদ্ধ হয়ে এরূপ ব্যক্তি ক্রোধাভিভূত, ক্রোধ-পরাভূত, অপ্রমাদ দ্বারা অর্জিত যশ ক্রোধ-হেতু তার থেকে বিদূরীত হয়ে যায়। হে ভিক্ষুগণ, এটা পঞ্চম কারণ যেজন্য ক্রুদ্ধ প্রতিদ্বন্দ্বী স্ত্রী বা পুরুষের মধ্যে প্রতিদ্বন্দ্বিতা হয়।</p>
<p><a class='ref sc' id='sc7' href='#sc7'>SC 7</a>পুনঃ হে ভিক্ষুগণ, একজন প্রতিদ্বন্দ্বী তার প্রতিপক্ষ সম্পর্কে এরূপ ইচ্ছা পোষণ করে, “হায়, সে যদি মিত্রবিহীন হত!” তার হেতু কী? হে ভিক্ষুগণ, একজন প্রতিদ্বন্দ্বী তার প্রতিপক্ষের বন্ধুত্ব থাকুক তা চায় না। হে ভিক্ষুগণ, ক্রুদ্ধ হয়ে এরূপ ব্যক্তি ক্রোধাভিভূত, ক্রোধ-পরাভূত, তার বন্ধু-সহচর-আত্মীয়স্বজন যা-ই থাকুক না কেন, তারা তাকে উপেক্ষা করে এবং বর্জন করে যেহেতু সে ক্রোধাভিভূত। হে ভিক্ষুগণ, এটা ষষ্ঠ কারণ যে জন্য ক্রুদ্ধ প্রতিদ্বন্দ্বী স্ত্রী বা পুরুষের মধ্যে প্রতিদ্বন্দ্বিতা ঘটে।</p>
<p><a class='ref sc' id='sc8' href='#sc8'>SC 8</a>পুনঃ হে ভিক্ষুগণ, একজন প্রতিদ্বন্দ্বী তার প্রতিপক্ষ সম্পর্কে এরূপ ইচ্ছা পোষণ করে, “অহো, সে যদি কায়ভেদে মৃত্যুর পর অপায় দুর্গতি বিনিপাত নরকে উৎপন্ন হত!” তার হেতু কী? হে ভিক্ষুগণ, একজন প্রতিদ্বন্দ্বী তার প্রতিপক্ষের সুগতি গমন আকাঙ্ক্ষা করে না। হে ভিক্ষুগণ, এরূপ ব্যক্তি ক্রুদ্ধ হয়ে ক্রোধাভিভূত, ক্রোধ-পরাভূত, কায়-বাক্য-মনে দুশ্চরিত আচরণ করে। সে কায়-বাক্য-মনে দুশ্চরিত আচরণ করে কায় ভেদে মৃত্যুর পর অপায় দুর্গতি বিনিপাত নরকে উৎপন্ন হয়, যেহেতু সে ক্রোধাভিভূত। হে ভিক্ষুগণ, এটা সপ্তম কারণ যেজন্য ক্রুদ্ধ প্রতিদ্বন্দ্বী স্ত্রী বা পুরুষের মধ্যে প্রতিদ্বন্দ্বিতা ঘটে।</p>
<p><a class='ref sc' id='sc9' href='#sc9'>SC 9</a>হে ভিক্ষুগণ, এই সপ্ত বিষয়ের বিদ্যমানতায় ক্রুদ্ধ প্রতিযোগী স্ত্রী বা পুরুষের মধ্যে ক্রোধ উৎপন্ন হয়।</p>
<blockquote class='gatha'>
<p><a class='ref sc' id='sc10' href='#sc10'>SC 10</a>ক্রোধী হয় দুর্বর্ণ শয়ন করে দুঃখে<br>
অর্থপূর্ণ কার্য করলেও গ্রহণ প্রাপ্ত হয় অবৃদ্ধিকে,<br>
সেহেতু কায়-বাক্য দ্বারা প্রাণী ইত্যাদি<br>
দ্বারা ক্রোধশালী হয় ধনহানির শিকার।<br>
ক্রোধমদমত্ত জন প্রাপ্ত হয় অযশ অখ্যাতি<br>
জ্ঞাতিমিত্র সুহৃদগণও করে তাকে পরিত্যাগ।<br>
ক্রোধ করে অনর্থ উৎপাদন ক্রোধ করে চিত্ত প্রকোপিত<br>
অন্তরে উপজে ভয়, ক্রোধীকে বুঝতে সক্ষম<br>
কোন জন, বুঝলেও সে যে বুঝতে অক্ষম।<br>
ক্রুদ্ধ জানে না অর্থ, দেখে না শমথ-বিদর্শন ধর্ম<br>
অন্ধতমে হয় নিমজ্জিত নর যবে হয় মর্দিত ক্রোধ দ্বারা।<br>
ক্রুদ্ধ ব্যক্তি দুষ্করকে সুকর কার্যসম ভাবে<br>
পরে ক্রোধমুক্ত হলে সে অগ্নিদগ্ধসম প্রাপ্ত হয় তাপ।<br>
ক্রোধ যবে উপজে ধুমযুক্ত অগ্নিতুল্য নিস্তেজাবস্থাকে<br>
করায় প্রাপ্ত, মুখশ্রীও হয় বিবর্ণ তাতে,<br>
করলে ক্রোধ উৎপাদন লজ্জা কিংবা ভয় তার নাহি থাকে,<br>
ক্রোধাভিভূত ব্যক্তির কোনো বিষয়েই নেই প্রতিষ্ঠা।<br>
শমথ-বিদর্শন হতে দূরে সেসব পাপজনক ধর্ম আছে<br>
সেসব কর্ম প্রকাশ করব, তা শ্রবণ কর যথাযথভাবে।<br>
ক্রুদ্ধ ব্যক্তি করে হত্যা পিতাকে, ক্রুদ্ধ ব্যক্তি করে হত্যা মাতাকেও<br>
ক্রুদ্ধ ব্যক্তি হত্যা করে ব্রাহ্মণকে, ক্রুদ্ধ করে হত্যা পৃথগ্‌জনকেও।<br>
যে মাতা দ্বারা ভূত বা পোষিত হয়ে মানব এ জগৎ দেখে থাকে,<br>
তাদৃশ জীবনদাহ মাতাকেও ক্রোধী ব্যক্তি করে থাকে হত্যা<br>
পৃথগ্‌জনকেও ক্রোধী ব্যক্তি করে হত্যা<br>
আত্মতুল্য ও আত্মা হতে পরম প্রিয় ব্যক্তির প্রতি<br>
হয়ে মূর্ছিত নানারূপ নিমিত্তে বহু কারণে<br>
ক্রোধী ব্যক্তি করে নিজেকে হত্যা।<br>
অসি দ্বারা নিজেকে করে হত্যা মূর্ছিত হয়ে করে বিষ পান<br>
রজ্জু দ্বারা মরে ফাঁস দিয়ে, পর্বত কন্দরে পড়েও করে মৃত্যুবরণ।<br>
ক্রোধান্ধগণ হত-বুদ্ধিজনক আত্মধ্বংসকর কর্মাদি করে<br>
ক্রোধজাত হেতু হয় যে পরাজিত তা বুঝতে নারে।<br>
এরূপে ক্রোধী ব্যক্তি শয়ন করে মৃত্যুপাশ তাড়িত গুহায়<br>
প্রজ্ঞা, বীর্য ও সম্যক দৃষ্টি দ্বারা সেই ক্রোধকে করবে সমুচ্ছেদ, দমন।<br>
পণ্ডিত ব্যক্তি এই ক্রোধকুশলকে করেন সমুচ্ছেদ<br>
তিনি তাদৃশ শমথ বিদর্শন ধর্মই শিক্ষা গ্রহণ করেন এবং ভাবেন<br>
নিস্তেজভাব উৎপন্ন না হওয়ার কথা।<br>
ক্রোধত্যাগী, আয়াসবিহীন, লোভত্যাগী যেকোনো বিষয়ে<br>
নির্বৎসাহী দান্ত ব্যক্তি মোহত্যাগে হন পরিনির্বাপিত।”</p>
</blockquote>
<p class='end'><a class='ref sc' id='sc11' href='#sc11'>SC 11</a>অব্যাকৃত-বর্গ ষষ্ঠ সমাপ্ত।</p>
<p class='uddana'>তস্সুদ্দানং/স্মারক গাথা</p>
<blockquote class='uddanagatha'>
<p><a class='ref sc' id='sc12' href='#sc12'>SC 12</a>অব্যাকৃত, পুরুষগতি, তিষ্য, সিংহ, রক্ষিত পঞ্চম,<br>
কিম্বিল, সপ্ত, পচলা, সপ্ত ভার্যা, ক্রোধ।</p>
</blockquote>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
