<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.6' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>ধনবর্গ</li>
</ul>
<h1 class='sutta'>৭.৬. বিস্তৃত ধন সূত্র</h1>
</header>
<p><a class='ref sc' id='sc1' href='#sc1'>SC 1</a>হে ভিক্ষুগণ, এই সপ্ত ধন। সপ্ত কী কী?</p>
<p><a class='ref sc' id='sc2' href='#sc2'>SC 2</a>শ্রদ্ধাধন, শীলধন, হিরিধন, ঔত্তাপ্যধন, শ্রুতধন, ত্যাগধন, প্রজ্ঞাধন।</p>
<p><a class='ref sc' id='sc3' href='#sc3'>SC 3</a>এবং শ্রদ্ধাধন কীরূপ, ভিক্ষুগণ?</p>
<p><a class='ref sc' id='sc4' href='#sc4'>SC 4</a>এক্ষেত্রে, হে ভিক্ষুগণ, আর্যশ্রাবক শ্রদ্ধাবান হয়, তথাগতের বোধিকে এ বলে শ্রদ্ধা করে : সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর পুরুষদম্য সারথি, দেবমনুষ্যগণের শাস্তা বুদ্ধ ভগবান। হে ভিক্ষুগণ, একে বলা হয় শ্রদ্ধাধন।</p>
<p><a class='ref sc' id='sc5' href='#sc5'>SC 5</a>এবং হে ভিক্ষুগণ, শীলধন কিরূপ?</p>
<p><a class='ref sc' id='sc6' href='#sc6'>SC 6</a>এক্ষেত্রে, হে ভিক্ষুগণ, আর্যশ্রাবক প্রাণিহত্যা হতে বিরত হয়, অদত্তবস্তু গ্রহণ হতে বিরত হয়, মিথ্যা কামাচার হতে বিরত হয়, মিথ্যা কথন হতে বিরত হয়, সুরা-মদ্যপান ইত্যাদি নেশাপান প্রতিবিরত হয়। হে ভিক্ষুগণ, একেই বলা হয় শীলধন।</p>
<p><a class='ref sc' id='sc7' href='#sc7'>SC 7</a>এবং ভিক্ষুগণ, হিরিধন কিরূপ?</p>
<p><a class='ref sc' id='sc8' href='#sc8'>SC 8</a>এক্ষেত্রে, হে ভিক্ষুগণ, আর্যশ্রাবক লজ্জাশীল হয়, কায়-বাক্য-মন দ্বারা দুষ্কর্ম সম্পাদনে লজ্জাশীল হয়, পাপ অকুশল ধর্মসমূহের অধীন হতে লজ্জা করে। হে ভিক্ষুগণ, একেই বলা হয় হিরিধন।</p>
<p><a class='ref sc' id='sc9' href='#sc9'>SC 9</a>এবং ভিক্ষুগণ, ঔত্তপ্যধন কিরূপ?</p>
<p><a class='ref sc' id='sc10' href='#sc10'>SC 10</a>এক্ষেত্রে, হে ভিক্ষুগণ, আর্যশ্রাবক পাপে ভয়শীল হয়, কায়-বাক্য-মন দ্বারা দুষ্কর্ম সম্পাদনে ভয় করে, পাপ অকুশল ধর্মসমূহের অধীন হতে ভয় করে। হে ভিক্ষুগণ, একেই বলা হয় ঔত্তপ্যধন।</p>
<p><a class='ref sc' id='sc11' href='#sc11'>SC 11</a>এবং ভিক্ষুগণ, শ্রুতধন কী?</p>
<p><a class='ref sc' id='sc12' href='#sc12'>SC 12</a>হে ভিক্ষুগণ, আর্যশ্রাবক বহুশ্রুত হয়, শ্রুতধর, শ্রুত বিষয়ের সঞ্চয় এবং যে ধর্মের আদিতে কল্যাণ, মধ্যে কল্যাণ, অন্তে কল্যাণ, সার্থক সব্যঞ্জন, পুরোপুরি পরিপূর্ণ পরিশুদ্ধ ব্রহ্মচর্য বলতে পারে, তাদৃশ ধর্মে বহুশ্রুত হয়, মনে ধারণকারী, বাক্যদ্বারা পরিচিত, মন দ্বারা সতর্কভাবে দৃষ্ট, সম্যক দৃষ্টি দ্বারা প্রতিবিদ্ধ। ভিক্ষুগণ, একেই বলা হয় শ্রুতধন।</p>
<p><a class='ref sc' id='sc13' href='#sc13'>SC 13</a>হে ভিক্ষুগণ, ত্যাগধন কী?</p>
<p><a class='ref sc' id='sc14' href='#sc14'>SC 14</a>এক্ষেত্রে, হে ভিক্ষুগণ, আর্যশ্রাবক বিগত মাৎসর্যমল চেতনাযুক্ত হয়ে বিহার করে, মুক্ত দানশীল, মুক্তহস্ত, আনন্দিত মনে <span class='add'>(প্রফুল্লভাবে)</span> দানকারী, যাচ্ঞাকারীর অনুনয়ে দান করতে প্রস্তুত, প্রফুল্ল দাতা। ভিক্ষুগণ, একে বলা হয় ত্যাগধন।</p>
<p><a class='ref sc' id='sc15' href='#sc15'>SC 15</a>এবং প্রজ্ঞাধন কী ভিক্ষুগণ?</p>
<p><a class='ref sc' id='sc16' href='#sc16'>SC 16</a>এক্ষেত্রে, হে ভিক্ষুগণ আর্যশ্রাবক প্রজ্ঞাবান হয়, উদয়-বিলয় জ্ঞানসম্পন্ন হয়, সম্যক দুঃখক্ষয়গামিনী আর্যোচিত নির্বেদ <span class='add'>(তীক্ষ্ণ)</span> জ্ঞানসম্পন্ন হয়। ভিক্ষুগণ একে বলা হয় প্রজ্ঞাধন।</p>
<p><a class='ref sc' id='sc17' href='#sc17'>SC 17</a>হে ভিক্ষুগণ, এ হলো সপ্তধন।</p>
<blockquote class='gatha'>
<p><a class='ref sc' id='sc18' href='#sc18'>SC 18</a>শ্রদ্ধাধন, শীলধন, হিরি, ঔত্তপ্যধন,<br>
শ্রুত, ত্যাগসহ প্রজ্ঞা হয় সপ্তম।<br>
স্ত্রী কিংবা পুরুষ এ ধন আছে যার,<br>
অদরিদ্র বলে তাকে জীবন হয় অমোঘ তার।<br>
তাই তো শ্রদ্ধা, শীল ও প্রসাদ ধর্ম দর্শন,<br>
করেন অনুসরণ মেধাবীজন স্মরিয়া বুদ্ধের অনুশাসন।”</p>
</blockquote>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
