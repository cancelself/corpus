<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.21' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>বজ্জী বর্গ</li>
</ul>
<h1 class='sutta'>৭.২১. সারন্দদ সূত্র</h1>
</header>
<p><a class='ref sc' id='sc1' href='#sc1'>SC 1</a>আমাকর্তৃক এরূপ শ্রুত, একসময় ভগবান বৈশালীর সারন্দদ চৈত্যে অবস্থান করছিলেন। অতঃপর বহুসংখ্যক লিচ্ছবী ভগবান যেখানে ছিলেন তথায় উপস্থিত হন, উপস্থিত হয়ে ভগবানকে অভিবাদন করে এক প্রান্তে উপবেশন করেন। এক প্রান্তে উপবিষ্ট সেই লিচ্ছবীগণ ভগবানকে এরূপ বললেন, “ওহে লিচ্ছবীগণ, সপ্ত অপরিহানিয় ধর্ম, দেশনা করব, তা মনোনিবেশ পূর্বক শ্রবণ কর, আমি বলতেছি। সেই লিচ্ছবীগণ “সাধু ভন্তে” বলে শুনতে মনোযোগী হলে ভগবান এরূপ বললেন :</p>
<p><a class='ref sc' id='sc2' href='#sc2'>SC 2</a>“হে লিচ্ছবীগণ, সপ্ত অপরিহানিয় ধর্ম কী কী? যতদিন লিচ্ছবী ও বজ্জিগণ সর্বদা সম্মিলিত হবে, সর্বদা সম্মিলিত হতে সংকোচ বোধ না করবে ততদিন লিচ্ছবি ও বজ্জিদের শ্রীবৃদ্ধি অবশ্যম্ভাবী, পরিহানি হবে না। লিচ্ছবি ও বজ্জিগণ যতদিন একতাবদ্ধ হয়ে নিয়ত সম্মিলিত হবে ও একমত হয়ে এক সঙ্গে আসন হতে উঠবে, সব বজ্জী তাদের কর্তব্য কাজ একমত হয়ে সম্পাদন করবে ততদিন লিচ্ছবির বজ্জিদের উন্নতি অবশ্যম্ভাবী, পরিহানি হবে না। যতদিন লিচ্ছবির বজ্জিরা তথাগত কর্তৃক অপ্রজ্ঞাপ্ত শিক্ষাপদ প্রজ্ঞাপিত করবে না, প্রজ্ঞাপ্ত শিক্ষাপদ সমুচ্ছেদ করবে না, যথা প্রজ্ঞাপ্ত পৌরাণিক বজ্জী রাজধর্মের অনুবর্তী হয়ে চলবে ততদিন লিচ্ছবীর বজ্জিদের শ্রীবৃদ্ধি অবশ্যম্ভাবী, পরিহানি হবে না। যতদিন পর্যন্ত লিচ্ছবীর বজ্জিরা বজ্জিদের মধ্যে যাঁরা বয়োজ্যেষ্ঠ, বজ্জিগণ তাঁদের প্রতি সৎকার সমাদর করবে, গৌরব করবে, সম্মান ও পূজা করবে এবং তাঁদের হিতোপদেশ মেনে চলা উচিত মনে করবে ততদিন লিচ্ছবীর বজ্জিদের শ্রীবৃদ্ধি অবশ্যম্ভাবী, পরিহানি হবে না। লিচ্ছবীর বজ্জিরা ততদিন যারা কুলবধু কুলকুমারী তাদিগকে বলপূর্বক ধরে এনে স্বীয় গৃহে বাস করাবে না ততদিন লিচ্ছবির বজ্জিদের শ্রীবৃদ্ধি অবশ্যম্ভাবী, পরিহানি হবে না। যতদিন বজ্জিগণ তাদের স্বীয় নগরে ও বহির্নগরে বজ্জী রাজাদের যে সকল চৈত্য আছে তৎসমুদয়ের সৎকার করবে, গৌরব করবে, সম্মান ও পূজা করবে এবং দেব সেবার্থে প্রদত্ত রাজস্ব ফিরিয়ে নেবে না ও পূর্বকৃত ধর্মত পূজার পরিহানি করবে না ততদিন লিচ্ছবীর বজ্জিদের শ্রীবৃদ্ধি অবশ্যম্ভাবী, পরিহানি হবে না। যতদিন লিচ্ছবীর বজ্জিগণ অর্হৎগণের প্রতি ধর্মত রক্ষাবরণ গুপ্তির সুব্যবস্থা করবে যাতে অনাগত অর্হৎগণ রাজ্যে আগমন করে ও আগত অর্হৎগণ রাজ্যে বাস করতে পারে ততদিন তাদের শ্রীবৃদ্ধি অবশ্যম্ভাবী, পরিহানি হবে না। যতদিন লিচ্ছবীর বজ্জিগণের মধ্যে এই সপ্ত অপরিহানিয় ধর্ম প্রচলিত থাকবে এবং বজ্জিগণ এই সপ্ত ধর্মের অনুবর্তী হয়ে চলবে ততদিন বজ্জিদের উন্নতি অবশ্যম্ভাবী, পরিহানি হবে না।</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
