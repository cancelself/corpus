<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.4' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>ধনবর্গ</li>
</ul>
<h1 class='sutta'>৭.৪. বিস্তৃত বল সূত্র</h1>
</header>
<p><a class='ref sc' id='sc1' href='#sc1'>SC 1</a>“হে ভিক্ষুগণ, এই সপ্ত বল। সপ্ত কী কী?</p>
<p><a class='ref sc' id='sc2' href='#sc2'>SC 2</a>শ্রদ্ধাবল, বীর্যবল, হিরিবল, ঔত্তপ্যবল, স্মৃতিবল, সমাধিবল, প্রজ্ঞাবল।</p>
<p><a class='ref sc' id='sc3' href='#sc3'>SC 3</a>ভিক্ষুগণ, শ্রদ্ধাবল কিরূপ?</p>
<p><a class='ref sc' id='sc4' href='#sc4'>SC 4</a>এক্ষেত্রে, হে ভিক্ষুগণ, আর্যশ্রাবক শ্রদ্ধাবান হয়, তথাগতের বোধিকে এ বলে শ্রদ্ধা করে : সেই ভগবান অর্হৎ, সম্যকসম্বুদ্ধ, বিদ্যা ও আচরণসম্পন্ন, সুগত, লোকবিদ, অনুত্তর পুরুষ দমনকারী সারথী, দেবমনুষ্যদের শাস্তা বুদ্ধ ভগবান। হে ভিক্ষুগণ, একে বলা হয় শ্রদ্ধাবল।</p>
<p><a class='ref sc' id='sc5' href='#sc5'>SC 5</a>এবং হে ভিক্ষুগণ, বীর্যবল কিরূপ?</p>
<p><a class='ref sc' id='sc6' href='#sc6'>SC 6</a>হে ভিক্ষুগণ, আর্যশ্রাবক অকুশল ধর্মসমূহ ক্ষয় করার জন্য আরব্ধবীর্য হয়ে বিহার করে, কুশলধর্মসমূহ অর্জনের জন্য, শক্তিশালী, দৃঢ় পরাক্রমী হয়, কুশলধর্মসমূহ অপরিত্যাগী হয়ে বিহার করে। হে ভিক্ষুগণ, একে বলা হয় বীর্যবল।</p>
<p><a class='ref sc' id='sc7' href='#sc7'>SC 7</a>এবং হে ভিক্ষুগণ, হিরিবল কিরূপ?</p>
<p><a class='ref sc' id='sc8' href='#sc8'>SC 8</a>এক্ষেত্রে, হে ভিক্ষুগণ, আর্যশ্রাবক লজ্জাশীল হয়, কায়-বাক্য-মন দ্বারা দুষ্কর্ম সম্পাদনে লজ্জাশীল হয়, পাপ অকুশল ধর্মসমূহের অধীন হতে লজ্জা করে। হে ভিক্ষুগণ, একেই বলা হয় হিরিবল।</p>
<p><a class='ref sc' id='sc9' href='#sc9'>SC 9</a>এবং হে ভিক্ষুগণ, ঔত্তপ্যবল কিরূপ?</p>
<p><a class='ref sc' id='sc10' href='#sc10'>SC 10</a>হে ভিক্ষুগণ, এক্ষেত্রে, আর্যশ্রাবক পাপে ভয়শীল হয়, কায়-বাক্য-মন দ্বারা দুষ্কর্ম সম্পাদনে ভয় করে, পাপ অকুশল ধর্মসমূহের অধীন হতে ভয় করে। হে ভিক্ষুগণ, একেই বলা হয় ঔত্তপ্যবল।</p>
<p><a class='ref sc' id='sc11' href='#sc11'>SC 11</a>এবং স্মৃতিবল কীরূপ ভিক্ষুগণ?</p>
<p><a class='ref sc' id='sc12' href='#sc12'>SC 12</a>এক্ষেত্রে, হে ভিক্ষুগণ, আর্যশ্রাবক স্মৃতিমান হয়, পরম স্মৃতি আধিপত্য লাভী হয়, দীর্ঘকাল পূর্বে কৃত ও ভাষিত বিষয় স্মরণ এবং অনুস্মরণ করে। ভিক্ষুগণ, একেই বলা হয় স্মৃতিবল।</p>
<p><a class='ref sc' id='sc13' href='#sc13'>SC 13</a>এবং হে ভিক্ষুগণ, সমাধিবল কিরূপ?</p>
<p><a class='ref sc' id='sc14' href='#sc14'>SC 14</a>এক্ষেত্রে, হে ভিক্ষুগণ, বুদ্ধশাসনে ভিক্ষু কামনা ও অকুশল ধর্ম হতে বিরত হয়ে বিতর্ক ও বিচার সহিত নির্জনতাজনিত প্রীতিসুখ সমন্বিত প্রথম ধ্যান লাভ করে অবস্থান করে। সেই ভিক্ষু বিতর্ক ও বিচার প্রশমিত আধ্যাত্মিক সমপ্রসাদ ও একাগ্রতাযুক্ত অবিতর্ক বিচারবিহীন সমাধিজনিত প্রীতিসুখ সমন্বিত দ্বিতীয় ধ্যান লাভ করে অবস্থান করে। প্রীতিতে বিরাগ উৎপন্ন হওয়ায় সে উপেক্ষাশীল হয়ে অবস্থান করে এবং স্মৃতিমান ও সম্প্রজ্ঞাত হয়ে কায়িক সুখ অনুভব করে। যে ধ্যান স্তরে উপনীত হলে আর্যগণ “উপেক্ষক, স্মৃতিমান সুখবিহারী” বলে অভিহিত করেন সেই তৃতীয় ধ্যান লাভ করে অবস্থান করে। যাতে শারীরিক সুখ-দুঃখ প্রহীন পূর্বেই মানসিক দৌর্মনস্য সুখ-দুঃখ অস্তগত হয়, সেই না-সুখ না-দুঃখ উপেক্ষা স্মৃতি পরিশুদ্ধি নামক চতুর্থ ধ্যান লাভ করে অবস্থান করে। হে ভিক্ষুগণ, একেই বলা হয় সমাধিবল।</p>
<p><a class='ref sc' id='sc15' href='#sc15'>SC 15</a>এবং হে ভিক্ষুগণ, প্রজ্ঞাবল কিরূপ?</p>
<p><a class='ref sc' id='sc16' href='#sc16'>SC 16</a>এক্ষেত্রে, হে ভিক্ষুগণ, আর্যশ্রাবক প্রজ্ঞাবান হয়, উদয়-বিলয় জ্ঞানসম্পন্ন হয়, সম্যক দুঃখ ক্ষয়গামিনী আর্যোচিত নির্বেদ <span class='add'>(তীক্ষ্ণ)</span> জ্ঞানসম্পন্ন হয়। হে ভিক্ষুগণ, একেই বলা হয় প্রজ্ঞাবল।</p>
<p><a class='ref sc' id='sc17' href='#sc17'>SC 17</a>হে ভিক্ষুগণ, এ হলো সপ্ত বল।</p>
<blockquote class='gatha'>
<p><a class='ref sc' id='sc18' href='#sc18'>SC 18</a>“শ্রদ্ধাবল, বীর্যবল, হিরিবল, ঔত্তপ্যবল,<br>
স্মৃতি, সমাধি ও প্রজ্ঞায় হয় সপ্তবল।<br>
ঈদৃশ বলে বলীয়ান পণ্ডিত ভিক্ষু সুখেতে যাপেন,<br>
জ্ঞানপূর্বক বিচারেন ধর্ম, প্রজ্ঞায় অর্থ করেন দর্শন।<br>
নির্বাপিত প্রদীপতুল্য হন তিনি বিমুক্ত অন্তরে।”</p>
</blockquote>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
