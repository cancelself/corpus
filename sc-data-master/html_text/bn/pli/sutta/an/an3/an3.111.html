<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.111' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>সম্বোধি বর্গ</li>
</ul>
<h1 class='sutta'>৩.১১১. প্রথম নিদান সূত্র</h1>
</header>
<p><a class='ref sc' id='sc1' href='#sc1'>SC 1</a>“ভিক্ষুগণ, কর্মের উৎপত্তির এই তিন কারণ। কী কী? লোভ, দ্বেষ, মোহ কর্মোৎপত্তির তিন কারণ। ভিক্ষুগণ, লোভে, লোভ-জাত, লোভ-ঘটিত ও লোভোৎপন্ন যে কর্ম তাহা অকুশলমূলক, নিন্দার্হ, ফল দুঃখদায়ক, তাহা অধিক কর্ম সৃষ্টিকারী, কর্ম নিরোধক নহে। দ্বেষ ও মোহ প্রভাবিত কর্মও তদ্রূপ। এই কর্মও অকুশলমূলক নিন্দার্হ, ফল দুঃখদায়ক, তাহা অধিক কর্ম সৃষ্টিকারী, কর্ম নিরোধক নহে। ভিক্ষুগণ, এই তিনটিই কর্মোৎপত্তির কারণ।”</p>
<p><a class='ref sc' id='sc2' href='#sc2'>SC 2</a>ভিক্ষুগণ, কর্মোৎপত্তির এই তিন কারণ। কী কী? অলোভ, অদ্বেষ ও অমোহ কর্মোৎপত্তির এই তিন কারণ। অলোভে কৃত, অলোভজাত, অলোভঘটিত, অলোভে উৎপন্ন কর্ম কুশলমূলক, প্রশংসার্হ, ইহার ফল সুখমূলক, ইহা কর্ম নিরোধক, কর্ম উৎপাদক নহে। অদ্বেষ, অমোহ প্রভাবিত কর্মও তদ্রূপ। এইরূপ কর্মও কুশলমূলক প্রশংসার্হ, ইহার ফল সুখমূলক, ইহা কর্ম নিরোধক, কর্ম উৎপাদক নহে।</p>
<p><a class='ref sc' id='sc3' href='#sc3'>SC 3</a>ভিক্ষুগণ, কর্মোৎপত্তির এই তিন কারণ। কী কী? ভিক্ষুগণ, অতীতের ছন্দের <span class='add'>(আকাঙ্ক্ষার)</span> উপর ভিত্তি করিয়া বিষয়ের জন্য ছন্দ উৎপন্ন হয়। ভবিষ্যতে ও বর্তমানেও তদ্রূপ।</p>
<p><a class='ref sc' id='sc4' href='#sc4'>SC 4</a>ভিক্ষুগণ, কিভাবে অতীতের বিষয়ের জন্য ছন্দ উৎপন্ন হয়? ভিক্ষুগণ, অতীতে আকাঙ্ক্ষার উপর ভিত্তি করিয়া বিষয়ের জন্য যে-কোনো লোক তাহার মনে চিন্তা স্মরণ করে, বিচরণ করে। যখন সে এইরূপ করে তখন তাহার অভিলাষ উৎপন্ন হয়। অভিলাষী হইয়া সে ঐসব বিষয়ে আবদ্ধ হয়। আমি ইহাকে সংযোজন বলিয়া অভিহিত করি ভিক্ষুগণ, যাহার চিত্ত সরাগ। এইভাবে অতীতে বিষয়ের জন্য অভিলাষ উৎপন্ন হয়।</p>
<p><a class='ref sc' id='sc5' href='#sc5'>SC 5</a>ভিক্ষুগণ, ভবিষ্যতে কিভাবে বিষয়ের জন্য অভিলাষ উৎপন্ন হয়? ভিক্ষুগণ, ভবিষ্যতে অভিলাষের উপর ভিত্তি করিয়া যে-কোনো লোক বিষয়ের জন্য মনে মনে চিন্তা করে, পরিকল্পনা করে। যখন সে এইরূপ করে তাহার অভিলাষ উৎপন্ন হয়। অভিলাষী হইয়া সে ঐসব বিষয়ে আবদ্ধ হয়। আমি ইহাকে সংযোজন বলিয়া অভিহিত করি ভিক্ষুগণ, যাহার চিত্ত সরাগ। এইভাবে ভবিষ্যতে বিষয়ের জন্য অভিলাষ উৎপন্ন হয়।</p>
<p><a class='ref sc' id='sc6' href='#sc6'>SC 6</a>ভিক্ষুগণ, কিভাবে বর্তমান বিষয়ের জন্য অভিলাষ উৎপন্ন হয়? ভিক্ষুগণ, বর্তমান অভিলাষের উপর ভিত্তি করিয়া যে-কোনো লোক বিষয়ের জন্য মনে মনে চিন্তা করে, পরিকল্পনা করে। যখন সে এইরূপ করে তাহার অভিলাষ উৎপন্ন হয়। অভিলাষী হইয়া সে ঐসব বিষয়ে আবদ্ধ হয়। আমি ইহাকে সংযোজন বলিয়া অভিহিত করি ভিক্ষুগণ, যাহার মন সরাগ। এইভাবে বর্তমান বিষয়ের জন্য অভিলাষ উৎপন্ন হয়। ভিক্ষুগণ, এই তিনটিই কর্মোৎপত্তির কারণ।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
