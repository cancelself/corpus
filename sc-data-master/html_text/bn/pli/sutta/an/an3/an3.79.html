<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.79' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>আনন্দ বর্গ</li>
</ul>
<h1 class='sutta'>৩.৭৯. গন্ধজাত সূত্র</h1>
</header>
<p><a class='ref sc' id='sc1' href='#sc1'>SC 1</a>“অতঃপর আনন্দ ভগবানের নিকট উপস্থিত হন। উপস্থিত হইয়া আয়ুষ্মান আনন্দ ভগবানকে এইরূপ বলেন, “ভন্তে, এই তিন প্রকার গন্ধ বায়ুর অনুকূলে বহে, প্রতিকূলে নহে। তিন কী কী? মূলগন্ধ, সারগন্ধ ও পুষ্পগন্ধ। ভন্তে, এই তিন প্রকার গন্ধ বায়ুর অনুকূলে বহে, প্রতিকূলে নহে। ভন্তে, এমন কোনো গন্ধ আছে কি যাহা বায়ুর অনুকূলে, প্রতিকূলে এবং উভয় প্রকারে সমভাবে প্রবাহিত হয়?” “হ্যাঁ আনন্দ, অনুরূপ একটি গন্ধ আছে, যাহা বায়ুর অনুকূলে, প্রতিকূলে এবং উভয় প্রকারে সমভাবে প্রবাহিত হয়।” “সেই গন্ধ কী?”</p>
<p><a class='ref sc' id='sc2' href='#sc2'>SC 2</a>এই ব্যাপারে আনন্দ, যে-কোনো গ্রামে বা নিগমে <span class='add'>(জেলায়)</span> স্ত্রী বা পুরুষ বুদ্ধ, ধর্ম ও সংঘের শরণ গ্রহণ করে, যে প্রাণিহত্যা, চুরি, মিথ্যা-কামাচার, মিথ্যা-কথন, সুরা, মদ্যপান হইতে বিরত হয়; যে শীলবান কল্যাণ ধর্মপরায়ণ, যে মাৎসর্য মল পরিত্যাগ করিয়া চেতনাযুক্ত হইয়া গৃহবাস করে, যে মুক্ত-হস্ত, পবিত্র হস্ত, ত্যাগে উৎসাহী, যাচক, দান ভাগ করিয়া উপভোগে উৎসাহী-শ্রমণ ব্রাহ্মণগণ, সর্বত্র এইরূপ ব্যক্তির গুণ প্রশংসা করে, যেমন, এইরূপ গ্রামে বা নিগমে স্ত্রী বা পুরুষ বুদ্ধ, ধর্ম ও সংঘের শরণ গ্রহণ করে, যে প্রাণিহত্যা, চুরি, মিথ্যা-কামাচার, মিথ্যা-কথন, সুরা, মদ্যপান হইতে বিরত হয়; যে শীলবান কল্যাণ ধর্মপরায়ণ, যে মাৎসর্য মল পরিত্যাগ করিয়া চেতনাযুক্ত হইয়া গৃহবাস করে, যে মুক্ত-হস্ত, পবিত্র-হস্ত, ত্যাগে উৎসাহী, যাচক, দান ভাগ করিয়া উপভোগে উৎসাহী। অধিকন্তু দেবগণ ও অমনুষ্যগণও অনুরূপভাবে তাহার গুণ প্রশংসা করে। আনন্দ, এই প্রকার গন্ধ বায়ুর অনুকূল, প্রতিকূল এবং উভয় প্রকারে সমভাবে প্রবাহিত হয়।</p>
<p><a class='ref sc' id='sc3' href='#sc3'>SC 3</a>পুষ্পগন্ধ বায়ুর প্রতিকূলে বহে না, চন্দন, তগর বা মল্লিকা পুষ্পের গন্ধও তদ্রূপ যায় না, কিন্তু সৎপুরুষদের শীলরূপ গুণ সৌরভ প্রতিকূলেও বহে, সৎপুরুষের গন্ধ সর্বত্রই প্রবাহিত হয়।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
