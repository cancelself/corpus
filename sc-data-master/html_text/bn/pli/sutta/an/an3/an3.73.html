<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.73' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>আনন্দ বর্গ</li>
</ul>
<h1 class='sutta'>৩.৭৩. মহানাম শাক্য সূত্র</h1>
</header>
<p><a class='ref sc' id='sc1' href='#sc1'>SC 1</a>“এক সময় ভগবান কপিলবাস্তু সন্নিকট নিগ্রোধারামে অবস্থান করিতেছিলেন। সেই সময়ে ভগবান সবেমাত্র রোগারোগ্য লাভ করিয়াছেন, রোগমুক্তি হইয়াছেন দীর্ঘ সময় হয় নাই। তখন মহামান্য শাক্য ভগবানের নিকট উপস্থিত হন। একান্তে উপবিষ্ট মহানাম শাক্য ভগবানকে বলেন, “ভন্তে ভগবান, দীর্ঘকাল যাবৎ আমি ধর্ম সম্পর্কে জ্ঞাত যাহা শিক্ষা দেয়-সমাহিতদের জ্ঞান আছে, অসমাহিতে নাই। ভন্তে, প্রথমে কি সমাধি আসে, তৎপর জ্ঞান? না প্রথমে আসে জ্ঞান, পরে সমাধি?”</p>
<p><a class='ref sc' id='sc2' href='#sc2'>SC 2</a>অতঃপর মহান আনন্দ এইরূপ চিন্তা করেন : ভগবান সবে মাত্র রোগ হইতে মুক্ত হইয়াছেন, অতি সম্প্রতি তিনি রোগমুক্তি অমনি মহানাম শাক্য তাঁহাকে অতি গভীর বিষয়ে প্রশ্ন জিজ্ঞাসা করিলেন। মনে করা যাক, এখন আমি মহানাম শাক্যকে একপ্রান্তে নিয়া গিয়া ধর্ম পরিবেশন করি। অতঃপর মহামান্য আনন্দ মহানাম শাক্যকে বাহু ধরিয়া এক পার্শ্বে নিয়া তাঁহাকে ইহা বলেন :</p>
<p><a class='ref sc' id='sc3' href='#sc3'>SC 3</a>“মহানাম, ভগবান কর্তৃক শৈক্ষ্য বা শিক্ষার্থী <span class='add'>(স্রোতাপত্তি, সকৃদাগামী, অনাগামী প্রভৃতি পদ লাভে চেষ্টাশীল উদ্যমী)</span> শীল সম্পর্কে ভাষিত হইয়াছে এবং অশৈক্ষ্যের <span class='add'>(অর্হত্ত্বপদলাভীর)</span> শীলের বিষয়ও বলা হইয়াছে। এইভাবে শৈক্ষ্যের সমাধি এবং অশৈক্ষ্যের <span class='add'>(অর্হত্ত্বলাভীর)</span> সমাধি সম্পর্কে ভগবান কর্তৃক ভাষিত তাহা শৈক্ষ্য ও অশৈক্ষ্যের প্রজ্ঞা সম্পর্কেও ভগবান কর্তৃক ভাষিত হইয়াছে।</p>
<p><a class='ref sc' id='sc4' href='#sc4'>SC 4</a>মহানাম, শৈক্ষ্যের শীল কিরূপ? মহানাম, ভিক্ষু প্রাতিমোক্ষে শীলবান হয়, প্রাতিমোক্ষের সংযমে সংযত হয়, সে শিক্ষাপদসমূহ গ্রহণ ও পালন করে, ইহাই শৈক্ষ্যের শীল।</p>
<p><a class='ref sc' id='sc5' href='#sc5'>SC 5</a>মহানাম, শিক্ষার্থীর সমাধি কিরূপ? মহানাম, ভিক্ষু কামনা হইতে নির্লিপ্ত হইয়া, অকুশল হইতে বিরত হইয়া চতুর্থ ধ্যান লাভ করিয়া তাহাতে অবস্থান করে। ইহাই শৈক্ষ্যের সমাধি।</p>
<p><a class='ref sc' id='sc6' href='#sc6'>SC 6</a>মহানাম, এখন শৈক্ষ্যের প্রজ্ঞা কিরূপ? মহানাম, ভিক্ষু যথাযথই জানে, ইহা দুঃখ, ইহা দুঃখ সমুদয়, ইহা দুঃখ নিরোধ, ইহা দুঃখ নিরোধের উপায়। ইহা শৈক্ষ্যের প্রজ্ঞা। মহানাম, আর্যশ্রাবক শীলসম্পন্ন, সমাধিসম্পন্ন, প্রজ্ঞাসম্পন্ন হইয়া আসক্তির ক্ষয় করিয়া অনাসক্ত হইয়া চিত্তবিমুক্তি, প্রজ্ঞাবিমুক্তি, ইহজীবনেই স্বয়ং অভিজ্ঞা দ্বারা প্রত্যক্ষ করিয়া তাহাতে অবস্থান করেন। মহানাম, ইহা অশৈক্ষ্যের বিষয়। মহানাম, এইভাবে শৈক্ষ্যের সমাধি এবং অশৈক্ষ্যের <span class='add'>(অর্হত্ত্বলাভীর)</span> সমাধি সম্পর্কে ভগবান কর্তৃক ভাষিত তাহা শৈক্ষ্য ও অশৈক্ষ্যের প্রজ্ঞা সম্পর্কেও ভগবান কর্তৃক ভাষিত হইয়াছে।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
