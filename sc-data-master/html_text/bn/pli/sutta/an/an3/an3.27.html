<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.27' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>পুদ্গল বর্গ</li>
</ul>
<h1 class='sutta'>৩.২৭. ঘৃণাজনক সূত্র</h1>
</header>
<p><a class='ref sc' id='sc1' href='#sc1'>SC 1</a>“ভিক্ষুগণ, জগতে এই তিন প্রকার ব্যক্তি বিদ্যমান। কী কী? ভিক্ষুগণ, কোনো কোনো ব্যক্তি আছে যে ঘৃণিত বলিয়া পরিত্যাজ্য, অনুসরণ, সেবন বা সম্মানযোগ্য নহে। এক ধরনের লোক আছে যে অবহেলার যোগ্য, অনুসরণ, সেবা ও সম্মানের যোগ্য নহে। ভিক্ষুগণ, কোনো কোনো ব্যক্তি অনুসরণযোগ্য, সেবা ও সম্মানযোগ্য। ভিক্ষুগণ, কোন ধরনের ব্যক্তি অনুসরণ অযোগ্য ও সেবা-সম্মান অযোগ্য? ভিক্ষুগণ, কোনো কোনো ব্যক্তি দুঃশীল, পাপধর্মপরায়ণ, অপবিত্র, সন্দেহজনক আচরণসম্পন্ন, গোপন কর্মা। যদিও সে ভান করে সে শ্রমণ নহে, সে অব্রহ্মচারী হইয়া ব্রহ্মচারীর ভান করে। সে অভ্যন্তরীণ কলুষযুক্ত এবং সম্পূর্ণভাবে কামাসক্ত, ময়লা আবর্জনা স্তূপ। ভিক্ষুগণ, এইরূপ ব্যক্তি ঘৃণার সাথে পরিত্যাজ্য অনুসরণ, সেবন বা সম্মানযোগ্য নহে। এক ধরনের লোক আছে যে অবহেলার যোগ্য, অনুসরণ, সেবা ও সম্মানের যোগ্য নহে। ভিক্ষুগণ, কোনো কোনো ব্যক্তি অনুসরণযোগ্য, সেবা ও সম্মানযোগ্য। ভিক্ষুগণ, কোন ধরনের ব্যক্তি অনুসরণ অযোগ্য ও সেবা-সম্মান অযোগ্য। কেন? যদিও কোনো ব্যক্তি তাহার মতের প্রতি দৃঢ় আসক্তি প্রকাশ করে না তবুও তাহার কুকীর্তির শব্দ সর্বত্র ছড়াইয়া পড়ে-সে পাপীদের সাথে সংশ্রব করে, তাহার কু-সংসর্গ আছে, সে দুষ্ট লোকদের সাথে সংসর্গ করে। যেমন ভিক্ষুগণ, মনে কর কোনো সর্প গোবরাদির স্তূপে প্রবেশ করে, যদিও ইহা তাহাকে <span class='add'>(যে ইহাকে বাহির করে)</span> কামড়ায় না তথাপি ইহা তাহাকে মলিন করে। তদ্রূপ ভিক্ষুগণ, যদিও কোনো ব্যক্তি এইরূপ ব্যক্তির মতের প্রতি দৃঢ় আসক্তি প্রকাশ করে না তবুও তাহার কুকীর্তির শব্দ সর্বত্র ছড়াইয়া পড়ে-সে পাপীদের সাথে সংশ্রব করে, তাহার কু-সংসর্গ আছে, সে দুষ্ট লোকদের সাথে সংসর্গ করে। সেই কারণে ভিক্ষুগণ, এইরূপ ব্যক্তির ঘৃণার সাথে পরিত্যাজ্য অনুসরণ, সেবন বা সম্মানযোগ্য নহে। এক ধরনের লোক আছে যে অবহেলার যোগ্য, অনুসরণ, সেবা ও সম্মানের যোগ্য নহে। ভিক্ষুগণ, কোনো কোনো ব্যক্তি অনুসরণযোগ্য, সেবা ও সম্মানযোগ্য। ভিক্ষুগণ, কোন ধরনের ব্যক্তি অনুসরণ অযোগ্য ও সেবা-সম্মান অযোগ্য? ভিক্ষুগণ, কোন প্রকার ব্যক্তি অবহেলার যোগ্য, অনুসরণ, সেবা ও সম্মানের অযোগ্য? ভিক্ষুগণ, কোনো কোনো ব্যক্তি ক্রোধপরায়ণ এবং অশান্ত। তাহাকে সামান্য কিছু বলা হইলেও সে রাগান্বিত, ক্রুদ্ধ হয়, কলহ করে রাগ, ক্রোধ, ঘৃণা, মুখভারিতা প্রকাশ করে। যেমন ভিক্ষুগণ, যখন লাঠি দ্বারা পুঁযযুক্ত ক্ষত আঘাত করা হইলে তখন বেশি পরিমাণে পুঁয বাহির হইয়া পড়ে। তদ্রূপ ভিক্ষুগণ, কোনো কোনো ব্যক্তি ক্রোধ এবং অশান্ত। তাহাকে সামান্য কিছু বলা হইলেও সে রাগান্বিত, ক্রুদ্ধ হয়, কলহ করে রাগ, ক্রোধ, ঘৃণা, মুখভারিতা প্রকাশ করে। যেমন ভিক্ষুগণ, তি-ুক নামক কাষ্ঠখণ্ড লাঠি দ্বারা আঘাত করা হইলে অধিক ফোঁক ফোঁক শব্দ করে এবং পত্‌ পত্‌ করে তদ্রূপ ভিক্ষুগণ, কোনো কোনো ব্যক্তি ক্রোধ, ঘৃণা, মুখভারিতা প্রকাশ করে। ভিক্ষুগণ, এইরূপ ব্যক্তি অবহেলার যোগ্য, অনুসরণ, সেবা ও সম্মানের অযোগ্য। ইহার কারণ কী? কারণ সে ভাবে-সে আমাকে অভিশাপ দিতে পারে, গালি দিতে পারে, আমার ক্ষতি করিতে পারে। এই কারণে ভিক্ষুগণ, এইরূপ ব্যক্তি অবহেলার যোগ্য, অনুসরণ, সেবা ও সম্মানের অযোগ্য। ভিক্ষুগণ, কোন ধরনের ব্যক্তি অনুসরণ, সেবা ও সম্মানের যোগ্য? “ভিক্ষুগণ, কোনো কোনো পুদ্‌গল শীলবান, কল্যাণধর্মপরায়ণ। ভিক্ষুগণ, এইরূপ ব্যক্তি সেবা, অনুসরণ ও সম্মানযোগ্য। ইহার কারণ কী? কারণ ভিক্ষুগণ, যদিও কোনো কোনো ব্যক্তি তাহার মতে দৃঢ় অনুরক্তি প্রকাশ করে না তবুও তাহার সুকীর্তি ছড়াইয়া পড়ে যে, সে কল্যাণমিত্র <span class='add'>(সৎলোকের সাথে মেলামেশা করে)</span>, তাহার যোগ্য বন্ধু আছে, সে যোগ্য লোকের সাথে সম্পর্ক করে। সেই কারণে এইরূপ ব্যক্তি অনুসরণ, সেবা ও সম্মানের যোগ্য। ভিক্ষুগণ, জগতে এই তিন প্রকার ব্যক্তি বিদ্যমান।</p>
<p><a class='ref sc' id='sc2' href='#sc2'>SC 2</a>যে হীনবন্ধুকে অনুসরণ করে সে শীঘ্র বিনষ্ট হয়, কদাপি সমতুল্য ব্যক্তির সাথে যুক্ত হইলে সে ব্যর্থ হয় না। যে মহৎ ব্যক্তির প্রতি অনুরক্ত হয় তাহার শীঘ্র উত্থান হয়, তাই সেবা করিবে তোমার চেয়ে উত্তম লোকের।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
