<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.63' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>মহাবর্গ</li>
</ul>
<h1 class='sutta'>৩.৬৩. বেনাগপুর সূত্র</h1>
</header>
<p><a class='ref sc' id='sc1' href='#sc1'>SC 1</a>এক সময় ভগবান কোশলে বিচরণ করিতে করিতে মহা ভিক্ষুসংঘসহ বেনাগপুর নামে কোশলদের ব্রাহ্মণ গ্রামে উপনীত হন। তখন বেনাগপুরের ব্রাহ্মণ গৃহপতিগণ শুনিতে পাইলেন যে শাক্যকুল প্রব্রজিত শ্রমণ গৌতম বেনাগপুরে আসিয়াছেন। সেই ভগবান গৌতমের সুখ্যাতি এইভাবে প্রকাশিত : “সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর পুরুষদম্য সারথি, দেব-মনুষ্যদের শাস্তা, বুদ্ধ ভগবান। তিনি অভিজ্ঞা দ্বারা প্রত্যক্ষ করিয়া দেবতা, মার, ব্রহ্মা, শ্রমণ-ব্রাহ্মণ, দেব মনুষ্যসহ এই জগৎকে পরিজ্ঞাত করেন। তিনি সেই ধর্মদেশনা করেন যে ধর্মের আদিতে কল্যাণ, মধ্যে কল্যাণ, অন্তে কল্যাণ, অর্থ ও ব্যঞ্জনযুক্ত পরিপূর্ণ পরিশুদ্ধ ব্রহ্মচর্য প্রকাশ করেন। এইরূপ অর্হতের দর্শন লাভ আমাদের জন্য উত্তম হইবে।”</p>
<p><a class='ref sc' id='sc2' href='#sc2'>SC 2</a>তৎপর বেনাগপুরের ব্রাহ্মণ গৃহপতিগণ, ভগবানের নিকট উপস্থিত হন, উপস্থিত হইয়া ভগবানকে অভিবাদন করিয়া একপ্রান্তে উপবেশন করেন, কেহ কেহ সৌজন্যমূলক সম্ভাষণের পর একপ্রান্তে উপবেশন করেন, কেহ কেহ অঞ্জলিবদ্ধভাবে প্রণাম করিয়া একপ্রান্তে উপবেশন করেন। কেহ কেহ তাঁহাদের নাম ও গোত্র ঘোষণা করিয়া এক পার্শ্বে বসেন। একপ্রান্তে উপবিষ্ট বেনাগপুরের ব্রাহ্মণ বৎসগোত্র ভগবানকে বলেন,</p>
<p><a class='ref sc' id='sc3' href='#sc3'>SC 3</a>ভবৎ গৌতম, আশ্চর্য! অদ্ভুত! ভবৎ গৌতমের ইন্দ্রিয়সমূহ প্রসন্ন, চেহারা স্বচ্ছ। যেমন : ভবৎ গৌতম, শরৎকালে কুল ফল স্বচ্ছ পরিষ্কার হয় তদ্রূপ ভবৎ গৌতমের চেহারাও প্রসন্ন, ছবিবর্ণ সদৃশ পরিষ্কার। যেমন-ভবৎ গৌতম, সদ্য বৃন্তচ্যুত তাল স্বচ্ছ, পরিষ্কার তদ্রূপ ভবৎ গৌতমের ইন্দ্রিয়সমূহ প্রসন্ন, চেহারা পরিষ্কার। ভবৎ গৌতম, ধাতু গলাইবার পাত্রে জম্বোনদের স্বর্ণ গলাইয়া যেমন নিপুণ স্বর্ণকার কর্তৃক নিপুণভাবে পিটানো এবং পীতবর্ণের বস্ত্রে রক্ষিত হইলে ঝকমক করে, জ্বলজ্বল করে, দীপ্ত হয় তদ্রূপ ভবৎ গৌতমের ইন্দ্রিয়সমূহ শান্ত, সংযত, চেহারা স্বচ্ছ পরিষ্কার। উচ্চশয্যা মহাশয্যা যেমন-পালঙ্ক, সোফা, আসন, পশমী লোমযুক্ত দীর্ঘ কার্পেট, অশ্বের লোম দ্বারা তৈরি বিছানার চাদর, বিভিন্ন রংয়ের সাদা বিছানার চাদর, পশমের উপর পুষ্পঙ্কিত বিছানার চাদর, কার্পাস ও পশমের তৈরি লেপ, সুন্দর সুচিকর্মযুক্ত বিছানার চাদর, পশমের চাদর, অন্যান্য সজ্জা যেমন-নর্তকের কার্পেট, হস্তী, অশ্ব, রথের জন্য কম্বল, মৃগের চামড়ার কম্বল, মেঝে আচ্ছাদনের কদলী মৃগের চর্ম, চাঁদোয়াযুক্ত পালঙ্ক এবং প্রতিপাশে একটি লাল পাশবালিশ ভবৎ গৌতম ইচ্ছা করিলে নিঃসন্দেহে বিনা কষ্টে বিনা শ্রমে এইসব উচ্চাশয্যা মহাশয্যা লাভ করিতে পারেন।”</p>
<p><a class='ref sc' id='sc4' href='#sc4'>SC 4</a>হে ভিক্ষুগণ, উচ্চশয্যা মহাশয্যা যেমন-পালঙ্ক, সোফা, আসন, পশমী লোমযুক্ত দীর্ঘ কার্পেট, অশ্বের লোম দ্বারা তৈরি লেপ, সুন্দর সুচিকর্মযুক্ত বিছানার চাদর, পশমের চাদর, অন্যান্য সজ্জা যেমন-নর্তকের কার্পেট, হস্তী, অশ্ব, রথের জন্য কম্বল, মৃগের চামড়ার কম্বল, মেঝে আচ্ছাদনের কদলী মৃগের চর্ম, চাঁদোয়াযুক্ত পালঙ্ক এবং প্রতিপাশে একটি লাল পাশ বালিশ প্রকৃত পক্ষে প্রব্রজিতদের কদাচিৎ লাভ হইয়া থাকে এবং লাভ করিলেও ব্যবহারযোগ্য নহে। হে ব্রাহ্মণ, এই তিন প্রকার উচ্চশয্যা মহাশয্যা এখন আমি ইচ্ছা করিলে বিনা কষ্টে বিনা শ্রমে লাভ করিতে পারি। সেইগুলি কী কী?”</p>
<p><a class='ref sc' id='sc5' href='#sc5'>SC 5</a>“দিব্য উচ্চশয্যা মহাশয্যা, মহান উচ্চশয্যা মহাশয্যা এবং আর্যোচিত উচ্চশয্যা মহাশয্যা। এই ত্রিবিধ উচ্চশয্যা মহাশয্যা এখন আমি ইচ্ছা করিলে বিনা শ্রমে বিনা কষ্টে লাভ করিতে পারি।”</p>
<p><a class='ref sc' id='sc6' href='#sc6'>SC 6</a>ভবৎ গৌতম, দিব্য উচ্চশয্যা মহাশয্যা কীরূপ যাহা ভবৎ গৌতম ইচ্ছা করিলে বিনা শ্রমে বিনা কষ্টে এখন লাভ করিতে পারেন?”</p>
<p><a class='ref sc' id='sc7' href='#sc7'>SC 7</a>হে ব্রাহ্মণ, যে গ্রাম বা নিগমকে আশ্রয় করিয়া আমি এখন বাস করিতেছি তথায় আমি পূর্বাহ্ণ সময়ে চীবর পরিধান করিয়া পাত্র চীবর গ্রহণ করিয়া সেই গ্রামে বা নিগমে ভিক্ষার জন্য প্রবেশ করি। ভিক্ষাচরণ হইতে প্রত্যাবর্তন করিয়া পিণ্ড <span class='add'>(আহার)</span> গ্রহণ সমাপ্ত করিয়া আমি বনান্তে গমন করি। তথায় ঘাস বা পত্র যাহা কিছু আছে সবগুলি এক স্থানে জড়ো করিয়া শরীর সোজা করিয়া স্মৃতি অভিমুখী হইয়া পদ্মাসনে উপবেশন করি। এইরূপে আমি কাম ও অকুশলধর্মে নির্লিপ্ত হইয়া সবিতর্ক সবিচার বিবেকজনিত প্রীতিসুখ সমন্বিত প্রথম ধ্যান লাভ করিয়া তাহাতে অবস্থান করি। বিতর্ক বিচার উপশান্ত হইয়া আধ্যাত্মিক সম্প্রসাদযুক্ত চিত্তে একাগ্রভাব আনয়নকারী অবিতর্ক অবিচার সমাধিজনিত প্রীতিসুখ সমন্বিত দ্বিতীয় ধ্যান লাভ করিয়া তাহাতে অবস্থান করি। প্রীতিতে বিরাগ এবং উপেক্ষাশীল হইয়া বিহার করি, স্মৃতি-সম্প্রজ্ঞানে কায়িক সুখ অনুভব করি যে ধ্যান স্তরে পৌঁছিলে আর্যগণ স্মৃতিসুখ বিহারী বলিয়া অভিহিত করেন সেই তৃতীয় ধ্যান লাভ করিয়া অবস্থান করি। সুখ-দুঃখ প্রহীন করিয়া পূর্বেই সৌমনস্য-দৌর্মনস্য অবসান করিয়া সুখও না দুঃখও না এইরূপ উপেক্ষা স্মৃতি পরিশুদ্ধি চতুর্থ ধ্যান লাভ করিয়া অবস্থান করি। ব্রাহ্মণ, যখন আমি এইরূপ স্তরে পৌঁছি এমতাবস্থায় যদি আমি চঙ্ক্রমণ করি আমার এই চঙ্ক্রমণ হয় দিব্য। এই সময়ে যদি আমি আসন গ্রহণ করি আমার এই আসন হয় দিব্য আসন। এই সময় যদি শয়ন করি আমার এই শয্যা হয় উচ্চশয্যা মহাশয্যা। ব্রাহ্মণ, এখন আমি ইচ্ছা করিলে বিনা শ্রমে বিনা কষ্টে এই উচ্চশয্যা মহাশয্যা লাভ করিতে পারি।”</p>
<p><a class='ref sc' id='sc8' href='#sc8'>SC 8</a>ভবৎ গৌতম, আশ্চর্য! অদ্ভুত! ভবৎ গৌতম ব্যতীত কে বিনাশ্রমে বিনা কষ্টে দিব্য উচ্চশয্যা মহাশয্যা লাভ করিতে পারেন?”</p>
<p><a class='ref sc' id='sc9' href='#sc9'>SC 9</a>ভবৎ গৌতম, মহান উচ্চশয্যা, মহাশয্যা কীরূপ যাহা ভবৎ গৌতম ইচ্ছা করিলে এখন বিনা শ্রমে বিনা কষ্টে লাভ করিতে পারেন?”</p>
<p><a class='ref sc' id='sc10' href='#sc10'>SC 10</a>হে ব্রাহ্মণ, যে গ্রাম বা নিগমকে আশ্রয় করিয়া আমি এখন বাস করিতেছি তথায় আমি পূর্বাহ্ণ সময়ে চীবর পরিধান করিয়া পাত্র চীবর গ্রহণ করিয়া সেই গ্রামে বা নিগমে ভিক্ষার জন্য প্রবেশ করি। ভিক্ষাচরণ হইতে প্রত্যাবর্তন করিয়া পিণ্ড <span class='add'>(আহার)</span> গ্রহণ সমাপ্ত করিয়া আমি বনান্তে গমন করি। তথায় ঘাস বা পত্র যাহা কিছু আছে সবগুলি এক স্থানে জড় করিয়া শরীর সোজা করিয়া স্মৃতি অভিমুখী হইয়া পদ্মাসনে উপবেশন করি। আমি মৈত্রীসহগত চিত্তে একদিক পরিপূর্ণ করিয়া অবস্থান করি। তদ্রূপ দ্বিতীয়, তৃতীয় ও চতুর্থ দিকও। সেইরূপ ঊর্ধ্ব, অধঃ, তির্য্যক, সর্বত্র সর্বলোকের প্রতি মৈত্রীসহগত চিত্তে, বিপুল ব্যাপক অপ্রমাণ অবৈরী ও দুঃখহীন হইয়া অবস্থান করি। তদ্রূপ আমি করুণাসহগত চিত্তে, মুদিতা <span class='add'>(সহানুভূতি)</span>-সহগত চিত্তে, উপেক্ষা <span class='add'>(সমভাব)</span>-সহগত চিত্তে প্রথম দিক, দ্বিতীয়, তৃতীয়, চতুর্থ দিক পরিপূর্ণ করিয়া অবস্থান করি। হে ব্রাহ্মণ, যখন আমি এইরূপ অবস্থায় পৌঁছি যদি আমি চঙ্ক্রমণ করি সেই চঙ্ক্রমণ হয় মহৎ। হে ব্রাহ্মণ, যখন আমি এইরূপ অবস্থায় পৌঁছি যদি আমি স্থিত হই আমার স্থিতি হয় মহৎ। হে ব্রাহ্মণ, যখন আমি এইরূপ অবস্থায় পৌঁছি যদি আমি উপবেশন করি সেই উপবেশন হয় মহৎ। হে ব্রাহ্মণ, যখন আমি এইরূপ অবস্থায় পৌঁছি যদি আমি শয়ন করি সেই শয়ন হয় মহৎ। ইহাই ব্রাহ্মণ, উচ্চশয্যা মহাশয্যা যাহা আমি এখন ইচ্ছা করিলে বিনা শ্রমে বিনা কষ্টে লাভ করিতে পারি।” “ভবৎ গৌতম, আশ্চর্য! অদ্ভুত! একমাত্র ভবৎ গৌতম ব্যতীত কে এইরূপ মহৎ উচ্চশয্যা মহাশয্যা বিনা শ্রমে বিনা কষ্টে লাভ করিতে পারেন?”</p>
<p><a class='ref sc' id='sc11' href='#sc11'>SC 11</a>ভবৎ গৌতম, আর্যোচিত উচ্চশয্যা মহাশয্যা কীরূপ যাহা ভবৎ গৌতম ইচ্ছা করিলে এখন বিনা শ্রমে বিনা কষ্টে লাভ করিতে পারেন?”</p>
<p><a class='ref sc' id='sc12' href='#sc12'>SC 12</a>“হে ব্রাহ্মণ, আমি যে গ্রাম বা নিগমকে আশ্রয় করিয়া আমি এখন বাস করিতেছি তথায় আমি পূর্বাহ্ণ সময়ে চীবর পরিধান করিয়া পাত্র চীবর গ্রহণ করিয়া সেই গ্রামে বা নিগমে ভিক্ষার জন্য প্রবেশ করি। ভিক্ষাচরণ হইতে প্রত্যাবর্তন করিয়া পিণ্ড <span class='add'>(আহার)</span> গ্রহণ সমাপ্ত করিয়া আমি বনান্তে গমন করি। তথায় ঘাস বা পত্র যাহা কিছু আছে সবগুলি এক স্থানে জড়ো করিয়া শরীর সোজা করিয়া স্মৃতি অভিমুখী হইয়া পদ্মাসনে উপবেশন করি। আমি নিশ্চিত জানি-আমা দ্বারা তীব্র অনুরাগ ছিন্ন হইয়াছে। ইহা সমূলে ছিন্ন হইয়া তালবৃক্ষ সদৃশ হইয়াছে যাহা পুনঃ শাখা-প্রশাখা বিস্তার করিতে অক্ষম। তদ্রূপ দ্বেষ, মোহও পরিত্যক্ত হইয়াছে যাহা পুনরায় শাখা-প্রশাখা বিস্তার করিতে অক্ষম। হে ব্রাহ্মণ, যখন আমি এইরূপ অবস্থায় পৌঁছি যদি আমি চঙ্ক্রমণ করি আমার এই চঙ্ক্রমণ হয় আর্যদের চঙ্ক্রমণ। হে ব্রাহ্মণ, যখন আমি এইরূপ অবস্থায় পৌঁছি যদি আমি স্থিত হই আমার স্থিতি হয় আর্য স্থিতি। হে ব্রাহ্মণ, যখন আমি এইরূপ অবস্থায় পৌঁছি যদি আমি উপবেশন করি আমার উপবেশন হয় আর্য উপবেশন। হে ব্রাহ্মণ, যখন আমি এইরূপ অবস্থায় পৌঁছি যদি আমি শয়ন করি আমার শয়ন হয় আর্য শয়ন। হে ব্রাহ্মণ, এইরূপই আর্যোচিত উচ্চশয্যা মহাশয্যা যাহা ইচ্ছা করিলে আমি এখন বিনা শ্রমে বিনা কষ্টে লাভ করিতে পারি।”</p>
<p><a class='ref sc' id='sc13' href='#sc13'>SC 13</a>“ভবৎ গৌতম, আশ্চর্য! অদ্ভুত! ভবৎ গৌতম ব্যতীত অন্য কোনো ব্যক্তি বিনা শ্রমে বিনা কষ্টে তাহা লাভ করিতে পারেন?” ভবৎ গৌতম, যেমন কেহ অধোমুখীকে করে ঊর্ধ্বমুখী, আবৃতকে করে উন্মোচিত, দিগ্‌ভ্রান্তকে করে পথের দর্শন, অন্ধকারে ধারণ করে তৈল প্রদীপ যাহাতে চক্ষুষ্মান রূপ দর্শন করে তদ্রূপ ভগবান অনেক প্রকারে ধর্ম প্রকাশ করিলেন। আমরা এখন ভবৎ গৌতমের শরণ গ্রহণ করিতেছি, ধর্ম ও ভিক্ষুসংঘেরও। অনুগ্রহপূর্বক আমাদিগকে আজ হইতে আমৃত্যু শরণাগত উপাসকরূপে গ্রহণ করুন।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
