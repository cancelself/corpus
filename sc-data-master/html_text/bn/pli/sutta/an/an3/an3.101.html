<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.101' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>লোণফল বর্গ</li>
</ul>
<h1 class='sutta'>৩.১০১. স্বর্ণপরিশোধক সূত্র</h1>
</header>
<p><a class='ref sc' id='sc1' href='#sc1'>SC 1</a>“ভিক্ষুগণ, স্বর্ণের স্থূল মালিন্য আছে, যেমন-ধূলা, বালি, কঙ্কর, পাথরের কুচি। ময়লা ধৌতকার বা তাহার শিক্ষানবীশ লম্বা সর্ব জল পাত্রে ইহা স্তূপ করে এবং ধৌত করে, উপরে নিচে ধৌত করিয়া ময়লা পরিষ্কার করে। যখন এই পদ্ধতি পরিত্যক্ত হয়, সমাপ্ত হয় স্বর্ণের মধ্যে তবুও মাঝারি ধরনের মালিন্য থাকে, যেমন-মিহি পাথরের কুচি, মোটা বালি। ময়লা পরিশোধক বা তাহার লোক পুনরায় ধৌত করে, উপরে নিচে ধৌত করিয়া ময়লা পরিষ্কার করে। যখন ইহা পরিত্যক্ত হয় এবং সমাপ্ত হয় তথাপি সামান্য ময়লা যেমন-মিহি বালি এবং কাল ধূলা। ময়লা পরিশোধক বা তাহার লোক পুনরায় ওই পদ্ধতি প্রয়োগ করে। তৎপর অবশিষ্ট থাকে শুধুমাত্র স্বর্ণ-বালি।</p>
<p><a class='ref sc' id='sc2' href='#sc2'>SC 2</a>তৎপর স্বর্ণকার বা তাহার লোক স্বর্ণ গলাইবার মাটির মুচিতে স্বর্ণ স্তূপ করে এবং না গলা পর্যন্ত ফুঁ দেয়, স্বর্ণ গলায় কিন্তু মাটির মুচির বাহির করে না।</p>
<p><a class='ref sc' id='sc3' href='#sc3'>SC 3</a>সেই স্বর্ণের গলিয়া যাওয়া পর্যন্ত ফুঁ দেওয়া হয়। ইহা গলিত ধাতুনির্মিত কিন্তু নিখুঁত নহে, তথাপি ইহা শেষ হয় না। ইহা নমনীয় নহে কিংবা কর্ম যোগ্য নহে কিংবা চকচক করে না। ইহা ভঙ্গুর, সম্পূর্ণ শিল্প কৌশল প্রয়োগের উপযুক্ত হয় না। কিন্তু ভিক্ষুগণ, একটি সময় আসে যখন সেই স্বর্ণকার অথবা তাহার লোক সেই স্বর্ণ গলা পর্যন্ত ফুঁ দেয়, গলায় এবং মাটির মুচির বাহির করে। তৎপর ইহা গলে, তরল হয়, নিখুঁত হয়, শেষ হয়, ইহার মালিন্য ছাঁকা হয়। ইহা হয় নমনীয় কর্ম যোগ্য এবং ইহা চকচক করে। ইহা ভঙ্গুর হয় না, সম্পূর্ণ শিল্প কৌশল প্রয়োগে ইহা উপযুক্ত হয়। যেই ধরনের অলঙ্কার হউক না কেন, স্বর্ণ থালা বা আংটি বা গলার হার বা স্বর্ণ চেইন যাহাই হউক না, সে সেই উদ্দেশ্যে ইহা ব্যবহার করিতে পারে।</p>
<p><a class='ref sc' id='sc4' href='#sc4'>SC 4</a>তদ্রূপ ভিক্ষুগণ, উচ্চতর চিত্ত বিকাশের পথে একজন ভিক্ষুর কায়িক, বাচনিক ও মানসিক স্থূল মালিন্য রহিয়াছে। চিন্তাশীল পণ্ডিত ভিক্ষু এই দোষ পরিত্যাগ করে, বাধা দেয়, দূরীভূত করে, পুনরায় উৎপন্ন হইতে দেয় না। এই দোষ প্রহীন এবং দূরীভূত হইলেও উচ্চতর চিত্ত বিকাশে সেই ভিক্ষুতে কতিপয় মাঝারি ধরনের মালিন্য নিহিত থাকে যেইগুলি তাহাতে লাগিয়া থাকে। যেমন, কামচিন্তা, ঈর্ষাপূর্ণ এবং নিষ্ঠুর চিন্তা। এইসব দোষ সে পরিত্যাগ করে। এইসব দোষ পরিত্যক্ত ও দূরীভূত হইলে তথাপি উচ্চতর চিত্ত বিকাশে সেই ভিক্ষুতে কতিপয় সূক্ষ্ম ধরনের মালিন্য নিহিত থাকে যেইগুলি তাহাতে লাগিয়া থাকে। যেমন, তাহার জ্ঞাতি, জনপদ এবং খ্যাতি <span class='add'>(নিন্দিত না হওয়ার)</span> চিন্তা। চিন্তাশীল পণ্ডিত ভিক্ষু এইসব দোষ পরিত্যাগ করে, বাধা দেয়, দূরীভূত করে, পুনরায় উৎপন্ন হইতে দেয় না।</p>
<p><a class='ref sc' id='sc5' href='#sc5'>SC 5</a>তাহা প্রহীন এবং দূরীভূত হইলে তথাপি ধর্মবিতর্ক <span class='add'>(চিত্ত বিষয়ে চিন্তা)</span> থাকিয়া যায়। এই প্রকার সমাধি উত্তম কিংবা মহৎ নহে, ইহা প্রশ্রদ্ধি <span class='add'>(প্রশান্তি)</span> ও একাগ্রভাব লাভ করে নাই; কিন্তু ইহা এমন একটি অবস্থা যাহা দুঃখদায়ক সাধারণ সংযমের উপর নির্ভরশীল। তথাপি একটি সময় আসে যখন তাহার চিত্ত <span class='add'>(মন)</span> আধ্যাত্মিকভাবে সুপ্রতিষ্ঠিত, সুস্থির হয়, একাগ্র, এক বিষয়ে মন নিবিষ্ট হয়। এইরূপ সমাধি হয় প্রশান্ত, মহৎ, প্রশ্রদ্ধি লব্ধ ও একাগ্রভাব লাভ করিয়াছে, দুঃখদায়ক সাধারণ সংযমের উপর নির্ভরশীল নহে। জ্ঞানের বিশেষ যে যে শাখায় সে উপলব্ধির জন্য তাহার চিত্ত নমিত করুক না, তাহার পরিসর যাহাই হউক না কেন, সে ব্যক্তিগতভাবে এইরূপ উপলব্ধির ক্ষমতা লাভ করে।</p>
<p><a class='ref sc' id='sc6' href='#sc6'>SC 6</a>যদি সে এই আকাঙ্ক্ষা করে যে, সে নিজের মধ্যে বহুবিধ ঋদ্ধি বা অলৌকিক শক্তি অনুভব করিবে, এক হইয়া বহু, বহু হইয়া এক হইবে, ইচ্ছাক্রমে আবির্ভাব-তিরোভাব সাধন করিতে পারিবে, প্রাচীর প্রাকার ও পর্বত স্পর্শ না করিয়া লঙ্ঘন করিতে পারিবে-আকাশে গমনের মতো; স্থলে <span class='add'>(পৃথিবীতে)</span> উঠানামা করিতে পারিবে-জলে ডুবা-উঠার মতো; জলে পদব্রজে গমন করিতে পারিবে-স্থলে গমনের মতো; আকাশেও পদ্মাসন করিয়া বিহঙ্গগণের মতো গমন করিতে পারিবে; মহাকায় মহা শক্তিসম্পন্ন চন্দ্র-সূর্যকে হস্ত দ্বারা স্পর্শ করিতে পারিবে। চন্দ্র-সূর্যের গায়ে হাত বুলাইতে পারিবে, আব্রহ্ম ভূবন স্ববশে আনিতে পারিবে। তাহার পরিসর যাহাই হউক না কেন, সে এইরূপ করিবার ক্ষমতা লাভ করে।</p>
<p><a class='ref sc' id='sc7' href='#sc7'>SC 7</a>যদি সে এইরূপ আকাঙ্ক্ষা করে : দিব্য, পরিশুদ্ধ লোকাতীত শ্রোত্রধাতু দ্বারা উভয় শব্দ শুনিব, যাহা দিব্য ও মনুষ্য, যাহা দূরে ও নিকটে-তাহার পরিসর যাহাই হউক না কেন, সে এইরূপ করিবার ক্ষমতা লাভ করে।</p>
<p><a class='ref sc' id='sc8' href='#sc8'>SC 8</a>যদি সে এইরূপ আকাঙ্ক্ষা করে : স্বচিত্তে অপর ব্যক্তির চিত্তের অবস্থা প্রকৃষ্টরূপে জানিব, চিত্ত সরাগ হইলে সরাগ, বীতরাগ <span class='add'>(কামলিপ্সাবিহীন)</span> হইলে বীতরাগ, সদ্বেষ হইলে সদ্বেষ, বীতদ্বেষ হইলে বীতদ্বেষ, সমোহ হইলে সমোহ, বীতমোহ হইলে বীতমোহ, সংক্ষিপ্ত হইলে সংক্ষিপ্ত, বিক্ষিপ্ত হইলে বিক্ষিপ্ত, মহদ্‌গত হইলে মহদ্‌গত, অমহদ্‌গত হইলে অমহদ্‌গত, স-উত্তর হইলে স-উত্তর, অনুত্তর <span class='add'>(অতুলনীয়)</span> হইলে অনুত্তর, সমাহিত হইলে সমাহিত, অসমাহিত হইলে অসমাহিত <span class='add'>(অনিয়ন্ত্রিত)</span>, বিমুক্ত হইলে বিমুক্ত, অবিমুক্ত হইলে অবিমুক্ত বলিয়া জানিব-তাহার পরিসর যাহাই হউক না কেন, সে এইরূপ করিবার ক্ষমতা লাভ করে।</p>
<p><a class='ref sc' id='sc9' href='#sc9'>SC 9</a>যদি সে আকাঙ্ক্ষা করে : বহু প্রকারে বহুবিধ পূর্বজন্ম অনুস্মরণ করিতে পারিব; যথা : এক জন্ম, দুইজন্ম, তিন জন্ম, চারি জন্ম, পাঁচ জন্ম, দশ জন্ম, বিশ, ত্রিশ, চল্লিশ, পঞ্চাশ, শত, সহস্র জন্ম এমনকি বহু সহস্র জন্ম, বহু সংবর্ত কল্প, বহু বিবর্ত কল্প, বহু সংবর্ত-বিবর্ত কল্প, অমুক জন্মে আমার ছিল এই নাম, এই গোত্র, এই বর্ণ, এই আহার, এই ছিল সুখ-দুঃখ ভোগ, এই পরিমাণ আয়ু; তাহা হইতে চ্যুত হইয়া আমি এই যোনিতে জন্মগ্রহণ করিয়াছি। এই প্রকারে আকার ও গতিসহ বহুবিধ পূর্বজন্ম অনুস্মরণ করিতে পারিব-তাহার পরিসর যাহাই হউক না কেন, সে তদ্রূপ করার ক্ষমতা আয়ত্ত করে।</p>
<p><a class='ref sc' id='sc10' href='#sc10'>SC 10</a>যদি সে আকাঙ্ক্ষা করে : বিশুদ্ধ ও লোকাতীত দিব্যচক্ষু দ্বারা অপর জীবগণকে দেখিতে পাইব, যাহারা চ্যুত হইতেছে, পুনরায় উৎপন্ন হইতেছে, কর্মানুসারে গতিপ্রাপ্ত, হীনোৎকৃষ্ট, সুবর্ণ-দুর্বর্ণ, সুগত-দুর্গত, জীবসমূহকে জানিতে পারিব-এইসকল জীব কায় দুশ্চরিত্র, বাক্‌দুশ্চরিত্র, মনদুশ্চরিত্র সমন্বিত, আর্যগণের নিন্দুক, মিথ্যাদৃষ্টিসম্পন্ন, মিথ্যাদৃষ্টি সম্ভূত কর্ম পরিগ্রাহী হইবার ফলে দেহান্তে, মৃত্যুর পর অপায় দুর্গতি বিনিপাত-নরকে উৎপন্ন হইয়াছে; পক্ষান্তরে এই সকল জীব কায়-সুচরিত্র, বাক্‌-সুচরিত্র, মন-সুচরিত্র সমন্বিত, আর্যগণের অনিন্দুক, সম্যক দৃষ্টিসম্পন্ন, সম্যক দৃষ্টি উদ্ভূত কর্ম পরিগ্রাহী হইবার ফলে দেহান্তে, মৃত্যুর পর সুগতি-স্বর্গলোকে উৎপন্ন হইয়াছে; এইরূপে বিশুদ্ধ লোকাতীত দিব্যচক্ষু দ্বারা জীবগণকে দেখিতে পাইব, যাহারা চ্যুত হইয়া পুনরায় উৎপন্ন হইতেছে, স্ব স্ব কর্মানুসারে গতিপ্রাপ্ত, হীনোৎকৃষ্ট, সুবর্ণ-দুর্বর্ণ, সুগত-দুর্গত জীবগণকে প্রকৃষ্টরূপে জানিতে পারিব-তাহার পরিসর যাহাই হউক না কেন, যদি সে ইচ্ছা করে সে তদ্রূপ ক্ষমতা লাভ করে।</p>
<p><a class='ref sc' id='sc11' href='#sc11'>SC 11</a>যদি সে আকাঙ্ক্ষা করে : আসব ক্ষয়ে অনাসব হইয়া বর্তমান জন্মে স্বয়ং অভিজ্ঞা দ্বারা চিত্তবিমুক্তি ও প্রজ্ঞাবিমুক্তি সাক্ষাৎকার করিয়া তাহাতে অবস্থান করিয়া বিচরণ করিব-তাহার পরিসর যাহাই হউক না কেন, সে তদ্রুপ করার ক্ষমতা লাভ করে।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
