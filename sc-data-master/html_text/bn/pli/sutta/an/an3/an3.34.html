<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.34' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>দেবদূত বর্গ</li>
</ul>
<h1 class='sutta'>৩.৩৪. নিদান সূত্র</h1>
</header>
<p><a class='ref sc' id='sc1' href='#sc1'>SC 1</a>“ভিক্ষুগণ কর্মোৎপত্তির কারণ এই ত্রিবিধ। কী কী? লোভ কারণ, দ্বেষ কারণ, মোহ কারণ। ভিক্ষুগণ, যে কর্ম লোভে কৃত, লোভ জাত, লোভে উৎপন্ন তাহা কর্ম সম্পাদনকারী যেখানে জন্ম নেয় সেখানে ফল প্রদান করে। যখন যেখানে সেই কর্ম পরিপক্ব হয় তথায় ইহজীবনে বা অন্য কোনো জীবনে তাহার ফল প্রদান করে। ভিক্ষুগণ, যে কর্ম দ্বেষে <span class='add'>(হিংসায়)</span> কৃত হিংসা জাত, হিংসা উৎপন্ন তাহা কর্ম সম্পাদনকারী যেখানে জন্ম নেয় সেখানে ফল প্রদান করে। মোহে কৃত মোহ জাত, মোহ উৎপন্ন তাহা কর্ম সম্পাদনকারী যেখানে জন্ম নেয় সেখানে ফল প্রদান করে। যখন যেখানে সেই কর্ম পরিপক্ব হয় তথায় ইহজীবনে বা অন্য কোনো জীবনে তাহার ফল প্রদান করে। যেমন ভিক্ষুগণ, অখণ্ড, অপঁচা, বাত্যা দ্বারা অবিনষ্ট বীজ গজাইতে সক্ষম, উত্তম ক্ষেত্রে স্থাপিত, সুপরিকল্পিতভাবে তৈরি ভূমিতে রোপিত হইলে যদি যথাযথ বারিপাত হয় সেই বীজগুলি বাড়িয়া উঠে, বর্ধিত হয়, প্রাচুর্য ঘটে তদ্রূপ ভিক্ষুগণ, লোভে… দ্বেষে… মোহে… যে ধরনের কর্ম সম্পাদন করা হউক না কেন, তাহা ইহজীবনে বা পরবর্তী জীবনে তাহার ফল প্রদান করে। ভিক্ষুগণ, এইগুলিই কর্মোৎপত্তির ত্রিবিধ কারণ।”</p>
<p><a class='ref sc' id='sc2' href='#sc2'>SC 2</a>“ভিক্ষুগণ, কর্মোৎপত্তির কারণ এই ত্রিবিধ। কী কী? অলোভ, অদ্বেষ, অমোহ কর্মোৎপত্তির কারণ। ভিক্ষুগণ, যে কর্ম অলোভে কৃত, অলোভ জাত, অলোভে উৎপন্ন, অলোভ হইতে উৎপন্ন, লোভ অন্তর্হিত হইলে সেই কর্ম পরিত্যক্ত হয়, সমূলে ছিন্ন হয়, ছিন্নমূল তালবৃক্ষ সদৃশ হয়, পুনঃ উৎপত্তিতে অসমর্থ, ভবিষ্যতে অনুৎপত্তির হেতুতে পরিণত হইয়াছে। ভিক্ষুগণ, যে কর্ম অবিদ্বেষে কৃত জাত, অবিদ্বেষে উৎপন্ন, অবিদ্বেষ হইতে উৎপন্ন, বিদ্বেষ অন্তর্হিত হইলে সেই কর্ম পরিত্যক্ত হয়, সমূলে ছিন্ন হয়, ছিন্নমূল তালবৃক্ষ সদৃশ হয়, পুনঃ উৎপত্তিতে অসমর্থ, ভবিষ্যতে অনুৎপত্তির হেতুতে পরিণত হইয়াছে, অমোহে কৃত জাত, অমোহে উৎপন্ন, অমোহ হইতে উৎপন্ন, মোহ অন্তর্হিত হইলে সেই কর্ম পরিত্যক্ত হয়, সমূলে ছিন্ন হয়, ছিন্নমূল তালবৃক্ষ সদৃশ হয়, পুনঃ উৎপত্তিতে অসমর্থ, ভবিষ্যতে অনুৎপত্তির হেতুতে পরিণত হইয়াছে। যেমন ভিক্ষুগণ, অখণ্ড, অপঁচা, বাত্যা ও উত্তাপ দ্বারা অবিনষ্ট বীজ গজাইতে সক্ষম, উত্তম ক্ষেত্রে স্থাপিত, কোনো ব্যক্তি ঐগুলি আগুন দ্বারা জ্বালাইয়া দেয় এবং তদ্রূপ করিয়া ছাইয়ে পরিণত করে। এইরূপ করিয়া বাতাসে ছাই চালুনি করে বা এইগুলি খরস্রোতে ছাড়িয়া দেয়-ওই বীজ হে ভিক্ষুগণ, সমূলে বিনষ্ট হইবে, ছিন্নমূল তালবৃক্ষ সদৃশ হইবে, পুনঃ উৎপত্তিতে অসমর্থ, ভবিষ্যতে অনুৎপত্তির হেতুতে পর্যবসিত। তদ্রূপ হে ভিক্ষুগণ, যে কর্ম অলোভে কৃত, অলোভ জাত, অলোভে উৎপন্ন, অলোভ হইতে উৎপন্ন, লোভ অন্তর্হিত হইলে সেই কর্ম পরিত্যক্ত হয়, সমূলে ছিন্ন হয়, ছিন্নমূল তালবৃক্ষ সদৃশ হয়, পুনঃ উৎপত্তিতে অসমর্থ, ভবিষ্যতে অনুৎপত্তির হেতুতে পরিণত হইয়াছে, অবিদ্বেষে কৃত জাত, অবিদ্বেষে উৎপন্ন, অবিদ্বেষ হইতে উৎপন্ন, বিদ্বেষ অন্তর্হিত হইলে সেই কর্ম পরিত্যক্ত হয়, সমূলে ছিন্ন হয়, ছিন্নমূল তালবৃক্ষ সদৃশ হয়, পুনঃ উৎপত্তিতে অসমর্থ, ভবিষ্যতে অনুৎপত্তির হেতুতে পরিণত হইয়াছে, অমোহে কৃত জাত, অমোহে উৎপন্ন, অমোহ হইতে উৎপন্ন, মোহ অন্তর্হিত হইলে সেই কর্ম পরিত্যক্ত হয়, সমূলে ছিন্ন হয়, ছিন্নমূল তালবৃক্ষ সদৃশ হয়, পুনঃ উৎপত্তিতে অসমর্থ, ভবিষ্যতে অনুৎপত্তির হেতুতে পরিণত হইয়াছে। এইগুলিই হে ভিক্ষুগণ, কর্মোৎপত্তির কারণ। লোভ-দ্বেষ-মোহ হইতে জাত ক্ষুদ্র বা বৃহৎ যে-কোনো ধরনের কর্ম অজ্ঞানী ব্যক্তি কর্তৃক কৃত হইলে তাহার ফল তাহাকে ইহজীবনে অনুভব করিতে হয়, তাহার অন্যথা কখনও হয় না; তাই পণ্ডিতগণ লোভ-দ্বেষ-মোহ উৎপাদক কর্ম সম্পাদন করেন না, সুশীল ভিক্ষুরা বিদ্যা <span class='add'>(মার্গজ্ঞান)</span> উৎপাদন করিয়া সর্ববিধ দুর্গতি পরিত্যাগ করিয়া থাকেন।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
