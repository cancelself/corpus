<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.23' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>পুদ্গল বর্গ</li>
</ul>
<h1 class='sutta'>৩.২৩. সঙ্খার সূত্র</h1>
</header>
<p><a class='ref sc' id='sc1' href='#sc1'>SC 1</a>“ভিক্ষুগণ, জগতে এই তিন প্রকার ব্যক্তি আছে। কী কী? ভিক্ষুগণ, এক প্রকার ব্যক্তি আছে যে কায়িক, বাচনিক, মানসিক এমন কর্ম সঞ্চয় করে যাহা বিরোধী। এইরূপ কায়িক, বাচনিক, মানসিক বিরূদ্ধ কর্ম সঞ্চয় করার ফলে সে এমন এক স্থানে পুনর্জন্ম পরিগ্রহ করে যাহা প্রতিকূল। এইরূপ স্থানে জন্মলাভ করার ফলে তথাকার বিরূপ সংস্পর্শ তাহাকে বিব্রত করে। এইভাবে বিরূদ্ধ সংস্পর্শ লাভ করিয়া সে এমন বেদনানুভব করে যাহা প্রতিকূল, একান্ত দুঃখজনক যাহা একমাত্র নারকীয় সত্ত্বগণ ভোগ করে। পুনঃ ভিক্ষুগণ, কোনো কোনো ব্যক্তি কায়িক, কোনো কোনো ব্যক্তি বাচনিক, কোনো কোনো ব্যক্তি মানসিক এমন কর্ম সঞ্চয় করে যাহা অনবদ্য। এইরূপ কায়িক, বাচনিক, মানসিক অনবদ্য কর্ম সঞ্চয়ের ফলে সে অনবদ্য অনুকূল স্থানে জন্ম লাভ করে। এইরূপ অনুকূল স্থানে উৎপন্ন হইয়া অনুকূল সংস্পর্শে আসে, অনুকূল বেদনানুভব করে যাহা একান্ত সুখকর এবং একমাত্র শুভকিন্ন দেবগণই অনুভব করিয়া থাকে। পুনঃ ভিক্ষুগণ, কোনো কোনো ব্যক্তি কায়িক, কোনো কোনো ব্যক্তি বাচনিক, কোনো কোনো ব্যক্তি মানসিক কর্ম সঞ্চয় করে যাহা প্রতিকূল এবং অনবদ্য উভয় প্রকার। সে সাবদ্য <span class='add'>(প্রতিকূল)</span> এবং অনবদ্য কায়িক কর্ম সঞ্চয় করিয়া, সে সাবদ্য এবং অনবদ্য বাচনিক কর্ম সঞ্চয় করিয়া, সে সাবদ্য এবং অনবদ্য মানসিক কর্ম সঞ্চয় করিয়া এমন স্থানে পুনর্জন্ম গ্রহণ করিয়া থাকে যাহা সাবদ্য ও অনবদ্য উভয় প্রকার। এইরূপ প্রতিকূল ও অনুকূল স্থানে জন্মগ্রহণ করিয়া প্রতিকূল এবং অনুকূল সংস্পর্শে আসে। এইরূপ প্রতিকূল ও অনুকূল সংস্পর্শে আসার ফলে সাবদ্য ও অনবদ্য উভয়বিধ <span class='add'>(মিশ্রিত)</span> সুখ এবং দুঃখ অনুভব করে যেইরূপ কোনো কোনো মনুষ্য, দেব এবং নারকীয় <span class='add'>(বিনিপাতিক)</span> সত্ত্বগণ অনুভব করিয়া থাকে। ভিক্ষুগণ, জগতে এই তিন প্রকার ব্যক্তি বিদ্যমান।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
