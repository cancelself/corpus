<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.91' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>শ্রমণ বর্গ</li>
</ul>
<h1 class='sutta'>৩.৯১. সঙ্কবা/পঙ্কধা সূত্র</h1>
</header>
<p><a class='ref sc' id='sc1' href='#sc1'>SC 1</a>“এক সময় ভগবান বৃহৎ ভিক্ষুসংঘসহ কোশলে বিচরণ করিতে করিতে পঙ্কধা নামক কোশলদিগের এক নিগমে <span class='add'>(জেলায়)</span> আসিয়া পৌঁছিলেন। তখন ভগবান পঙ্কধায় বাস করিতেছিলেন। পঙ্কধা হইল কোশলদিগের একটি নিগম <span class='add'>(জেলা)</span>। সেই সময় কশ্যপ গোত্রীয় জনৈক ভিক্ষু পঙ্কধায় আবাসিক ভিক্ষু হিসেবে ছিলেন। তখন ইহা ঘটিল যে, ভগবান উপদেশমূলক ধর্ম কথা দ্বারা ভিক্ষুদের উপদেশ দিতেছিলেন, উৎসাহিত ও উৎফুল্ল করিতেছিলেন। ভগবান যখন এই ধরনের কাজে নিযুক্ত ছিলেন ভিক্ষু কশ্যপ এইগুলি সমর্থন করেন নাই, অসন্তুষ্ট হইলেন <span class='add'>(তিনি চিন্তা করিতেছিলেন)</span>, এই শ্রমণগণ অতীব ধর্মভীরু।</p>
<p><a class='ref sc' id='sc2' href='#sc2'>SC 2</a>সুতরাং পঙ্কধায় যতদিন ইচ্ছা ততদিন অবস্থান করার পর ভগবান বিচরণ করিতে করিতে রাজগৃহে পৌঁছেন। সেখানে ভগবান রাজগৃহের গৃধ্রকুট পর্বতে অবস্থান করিতেছিলেন। অতঃপর কশ্যপ গোত্রীয় ভিক্ষু কশ্যপ ভগবানের চলিয়া যাওয়ার অল্পক্ষণের মধ্যে মনস্তাপ ও দুঃখ অনুভব করিলেন, ভাবিলেন, ইহা আমার পক্ষে মহা ক্ষতিকর! ইহা আমার পক্ষে লাভের কারণ নহে। ইহাতে আমার অন্যায় লাভ হইয়াছে! আমার পক্ষে অন্যায় হইয়াছে যে, যখন ভগবান ভিক্ষুদের উপদেশ দিতেছিলেন, উৎসাহিত ও উৎফুল্ল করিতেছিলেন ধর্ম কথা দ্বারা আমি সেইগুলি সমর্থন করি নাই বরং অসন্তুষ্ট হইলাম এবং চিন্তা করিলাম, এই শ্রমণগণ অতীব ধর্মভীরু। এখন আমার উচিৎ তাঁহার সমীপে গমন করা, উপস্থিত হইয়া তাঁহার নিকট আমার লংঘনের বিষয় ব্যাখ্যা করা।</p>
<p><a class='ref sc' id='sc3' href='#sc3'>SC 3</a>অতঃপর কশ্যপ গোত্রীয় ভিক্ষু তাঁহার আবাস ঠিকঠাক রাখিয়া পাত্র-চীবর নিয়া রাজগৃহের উদ্দেশ্যে যাত্রা করেন এবং সেখান হইতে গৃধ্রকুট পর্বতে যেখানে ভগবান অবস্থান করিতেছিলেন তাঁহার নিকট আসিয়া তাঁহাকে অভিবাদন করিয়া একপ্রান্তে উপবেশন করেন। এইভাবে উপবিষ্ট কশ্যপ গোত্রীয় ভিক্ষু ভগবানকে বলেন, “ভন্তে, এইমাত্র ভগবান পঙ্কধা নামক কোশলদিগের নিগমে বাস করিতেছিলেন। তখন ইহা ঘটিল যে, ভগবান উপদেশমূলক ধর্ম কথা দ্বারা ভিক্ষুদের উপদেশ দিতেছিলেন, উৎসাহিত ও উৎপুলৱ করিতেছিলেন। ভগবান যখন এই ধরনের কাজে নিযুক্ত ছিলেন ভিক্ষু কশ্যপ এইগুলি সমর্থন করেন নাই, অসন্তুষ্ট হইলেন <span class='add'>(তিনি চিন্তা করিতেছিলেন)</span> : এই শ্রমণগণ অতীব ধর্মভীরু। অতঃপর পঙ্কধায় ভগবান যতদিন ইচ্ছা ততদিন অবস্থান করার পর রাজগৃহে চলিয়া গেলেন। অতঃপর ভন্তে ভগবানের চলিয়া যাওয়ার অল্পক্ষণের মধ্যে আমি মনস্তাপ ও দুঃখ অনুভব করিলাম, ভাবিলাম : ইহা আমার পক্ষে মহা ক্ষতিকর! ইহা আমার পক্ষে লাভের কারণ নহে। ইহাতে আমার অন্যায় লাভ হইয়াছে! আমার পক্ষে অন্যায় হইয়াছে যে, যখন ভগবান ভিক্ষুদের উপদেশ দিতেছিলেন, উৎসাহিত ও উৎফুল্ল করিতেছিলেন ধর্ম কথা দ্বারা আমি সেইগুলি সমর্থন করি নাই বরং অসন্তুষ্ট হইলাম এবং চিন্তা করিলাম, এই শ্রমণগণ অতীব ধর্মভীরু। এখন আমার উচিৎ তাঁহার সমীপে গমন করা, উপস্থিত হইয়া তাঁহার নিকট আমার লংঘনের বিষয় ব্যাখ্যা করা। ভন্তে, আমার অন্যায় হইয়াছে, আমার নির্বুদ্ধিতা, বিহ্বলতা, অমূলক কাজ হইয়াছে, ভগবান তখন উপদেশমূলক ধর্ম কথা দ্বারা ভিক্ষুদের উপদেশ দিতেছিলেন, উৎসাহিত ও উৎফুল্ল করিতেছিলেন। ভগবান যখন এই ধরনের কাজে নিযুক্ত ছিলেন তখন আমি এইগুলি সমর্থন করি নাই, আমি অসন্তুষ্ট হইলাম, চিন্তা করিলাম, এই শ্রমণগণ অতীব ধর্মভীরু। ভন্তে, আমার অন্যায় হইয়াছে, ভগবান আমি পাপ স্বীকার করিতেছি ভবিষ্যতে আমাকে সংযত করুন।”</p>
<p><a class='ref sc' id='sc4' href='#sc4'>SC 4</a>“সত্য সত্যই কশ্যপ, তোমার অন্যায় হইয়াছে, ইহাতে তোমার নির্বুদ্ধিতা, বিহ্বলতা, অমূলক কাজেরই প্রকাশ পাইয়াছে, উপদেশমূলক কথা দ্বারা ভিক্ষুগণ যখন আমাকর্তৃক উপদিষ্ট, উৎসাহিত, উৎফুল্ল হইতেছিল তখন তুমি এইগুলি সমর্থন কর নাই, তুমি চিন্তা করিয়াছিলে, এই শ্রমণগণ অতীব ধর্মভীরু। তথাপি কশ্যপ, যেহেতু তুমি তোমার অন্যায় হইয়াছে তাহা প্রত্যক্ষ করিয়াছ এবং দোষ স্বীকার করিয়াছ যাহা সত্য, সেই কারণে আমরা তোমাকে গ্রহণ করিতেছি। কশ্যপ, আর্যদের বিনয়ে যে অন্যায়কে অন্যায় হিসেবে স্বীকার করিয়া যথাধর্ম প্রতিকার করে অর্থাৎ ভবিষ্যতে আত্ম-সংযম অনুশীলন করে তাহাতে আর্য বিনয়ের বাস্তবিকই শ্রীবৃদ্ধি ঘটে।</p>
<p><a class='ref sc' id='sc5' href='#sc5'>SC 5</a>কশ্যপ, যদি স্থবির ভিক্ষু শিক্ষার প্রতি আগ্রহী না হয়, যদি সে শিক্ষা গ্রহণের প্রশংসা না করে এবং অন্য ভিক্ষুরা যদি শিক্ষার প্রতি ইচ্ছুক না হয় এবং যদি সে তাহাদিগকে শিক্ষা গ্রহণে উদ্দীপিত না করে এবং শিক্ষার প্রতি আগ্রহী ভিক্ষুগণকে যথাসময়ে যাহা সত্য ও যথার্থ তাহার প্রশংসা না করে, কশ্যপ, আমি এইরূপ স্থবির ভিক্ষুর প্রশংসা করি না। কেন? যেহেতু অন্যান্য ভিক্ষুগণ তাহার সাথে সংশ্রব রাখিবে এই বলিয়া, “শাস্তা <span class='add'>(শিক্ষক)</span> তাহার প্রশংসা করেন।” এখন যাহারা তাহার সাথে সংশ্রব রাখিবে তাহাদিগকে তাহার মতামতে অংশ গ্রহণ করিতে হইবে। যদি তাহারা এইরূপ করে ইহা তাহাদের পক্ষে দীর্ঘকালের জন্য ক্ষতি ও দুঃখের কারণ হইবে। সুতরাং কশ্যপ, এই কারণে আমি এইরূপ স্থবির ভিক্ষুর প্রশংসা করি না।</p>
<p><a class='ref sc' id='sc6' href='#sc6'>SC 6</a>পুনঃ কশ্যপ, মধ্যম স্তরের ভিক্ষু… নব দীক্ষিত ভিক্ষু যদি শিক্ষার প্রতি আগ্রহী না হয়, যদি সে শিক্ষা গ্রহণের প্রশংসা না করে এবং অন্য ভিক্ষুরা যদি শিক্ষার প্রতি ইচ্ছুক না হয় এবং যদি সে তাহাদিগকে শিক্ষা গ্রহণে উদ্দীপিত না করে এবং শিক্ষার প্রতি আগ্রহী ভিক্ষুগণকে যথাসময়ে যাহা সত্য ও যথার্থ তাহার প্রশংসা না করে কশ্যপ আমি এইরূপ মধ্যম স্তরের ভিক্ষু বা নব দীক্ষিত ভিক্ষুর অনুরূপ কারণে <span class='add'>(যেহেতু… দুঃখের কারণ হইবে)</span> প্রশংসা করি না।</p>
<p><a class='ref sc' id='sc7' href='#sc7'>SC 7</a>কিন্তু কশ্যপ, যদি স্থবির ভিক্ষু শিক্ষার প্রতি আগ্রহশীল হয়, যদি সে শিক্ষা গ্রহণে প্রশংসা করে, শিক্ষা গ্রহণে আগ্রহশীল নহে এমন অন্য ভিক্ষুকে যে উদ্দীপিত করে, যে অন্যান্য আগ্রহী ভিক্ষুগণকে যথাসময়ে যাহা সত্য ও যথার্থ তাহার প্রশংসা করে কশ্যপ, আমি এইরূপ স্থবির ভিক্ষুর প্রশংসা করি। কেন? যেহেতু অন্যান্য ভিক্ষুগণ তাহার সাথে সংশ্রব রাখিবে এই বলিয়া, “শাস্তা <span class='add'>(শিক্ষক)</span> তাহার প্রশংসা করেন।” এখন যাহারা তাহার সাথে সংশ্রব রাখিবে তাহাদিগকে তাহার মতামতে অংশ গ্রহণ করিতে হইবে। যদি তাহারা এইরূপ করে ইহা তাহাদের পক্ষে দীর্ঘকালের জন্য হিত ও সুখের কারণ হইবে। কশ্যপ, এই কারণে আমি এইরূপ স্থবির ভিক্ষুর প্রশংসা করি।</p>
<p><a class='ref sc' id='sc8' href='#sc8'>SC 8</a>কশ্যপ মধ্যম স্তরের ভিক্ষু… নব দীক্ষিত ভিক্ষু যদি শিক্ষার প্রতি আগ্রহশীল হয়, যদি সে শিক্ষা গ্রহণের প্রশংসা না করে এবং অন্য ভিক্ষুরা যদি শিক্ষার প্রতি ইচ্ছুক না হয় এবং যদি সে তাহাদিগকে শিক্ষা গ্রহণে উদ্দীপিত না করে এবং শিক্ষার প্রতি আগ্রহী ভিক্ষুগণকে যথাসময়ে যাহা সত্য ও যথার্থ তাহার প্রশংসা না করে কশ্যপ আমি এইরূপ স্থবির ভিক্ষুর প্রশংসা করি না। কেন? যেহেতু অন্যান্য ভিক্ষুগণ তাহার সাথে সংশ্রব রাখিবে এই বলিয়া, “শাস্তা <span class='add'>(শিক্ষক)</span> তাহার প্রশংসা করেন।” এখন যাহারা তাহার সাথে সংশ্রব রাখিবে তাহাদিগকে তাহার মতামতে অংশ গ্রহণ করিতে হইবে। যদি তাহারা এইরূপ করে ইহা তাহাদের পক্ষে দীর্ঘকালের জন্য ক্ষতি ও দুঃখের কারণ হইবে। সুতরাং কশ্যপ, এই কারণে আমি এইরূপ স্থবির ভিক্ষুর প্রশংসা করি।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
