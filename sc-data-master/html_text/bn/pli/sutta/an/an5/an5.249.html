<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.249' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>দুশ্চরিত্র বর্গ</li>
</ul>
<h1 class='sutta'>৫.২৪৯. সিবথিকা শ্মশান সূত্র</h1>
</header>
<p><a class='ref sc' id='sc1' href='#sc1'>SC 1</a>“হে ভিক্ষুগণ, সিবথিকা শ্মশানের পাঁচ প্রকার আদীনব আছে। পাঁচ প্রকার কী কী? যথা :</p>
<p><a class='ref sc' id='sc2' href='#sc2'>SC 2</a>অশুচি, দুর্গন্ধ, ভয়ানক, মূর্খ অমনুষ্যদের আবাস এবং বহুজনের ক্রন্দনের স্থান। ভিক্ষুগণ, সিবথিকা শ্মশানের এই পাঁচ প্রকার আদীনব আছে।</p>
<p><a class='ref sc' id='sc3' href='#sc3'>SC 3</a>ঠিক তদ্রূপ, হে ভিক্ষুগণ, সিবথিকা শ্মশান সদৃশ পুদ্গলের পাঁচ প্রকার আদীনব আছে। পাঁচ প্রকার কী কী? যথা :</p>
<p><a class='ref sc' id='sc4' href='#sc4'>SC 4</a>এক্ষেত্রে ভিক্ষুগণ, কোনো কোনো পুদ্গল <span class='add'>(ব্যক্তি)</span> অশুচি কায়-বাক্‌-মনঃকর্মের দ্বারা সমৃদ্ধ হয়। আমি বলি, ইহা হচ্ছে তার অশুচিতা। যেমন, ভিক্ষুগণ, সেই সিবথিকা শ্মশান অশুচি; আমি বলছি, সেই উপমা সদৃশই এই পুদ্গল।</p>
<p><a class='ref sc' id='sc5' href='#sc5'>SC 5</a>সেই অশুচি কায়-বাক্‌ ও মনঃকর্মের দ্বারা সমৃদ্ধ জনের পাপকীর্তিশব্দ প্রচার হয়। আমি বলি, ইহা হচ্ছে তার দুর্গন্ধতা। যেমন, ভিক্ষুগণ, সেই সিবথিকা শ্মশান দুর্গন্ধময়; আমি বলছি, সেই উপমা সদৃশই এই পুদ্গল।</p>
<p><a class='ref sc' id='sc6' href='#sc6'>SC 6</a>সেই অশুচি কায়-বাক্‌-মনঃকর্মের দ্বারা সমৃদ্ধ জনকে সদাচারী সব্রহ্মচারীরা দূর থেকে এড়িয়ে চলে। আমি বলি, ইহা হচ্ছে তার ভয়ানকতা। যেমন, ভিক্ষুগণ, সেই সিবথিকা শ্মশান ভয়ানক; আমি বলছি, সেই উপমা সর্দৃশই এই পুদ্গল।</p>
<p><a class='ref sc' id='sc7' href='#sc7'>SC 7</a>সে অশুচি কায়-বাক্‌-মনঃকর্মের দ্বারা সমৃদ্ধ হয়ে সাধারণ ব্যক্তিদের সাথে বসবাস করে। আমি বলি, ইহা হচ্ছে তার মূর্খবৎ বাস করা। যেমন, ভিক্ষুগণ, সেই সিবথিকা শ্মশান মূর্খ-অমনুষ্যদের আবাস; আমি বলছি, সেই উপমা সদৃশই এই পুদ্গল।</p>
<p><a class='ref sc' id='sc8' href='#sc8'>SC 8</a>সেই অশুচি কায়-বাক্‌-মনঃকর্মের দ্বারা সমৃদ্ধ জনকে সদাচারী সব্রহ্মচারীরা দেখে নিরানন্দ প্রাপ্ত হয়ে বলে : ‘অহো! সত্যিই আমাদের দুঃখ যে, আমরা এরূপ ব্যক্তিদের সাথে সহবস্থান করছি।’ আমি বলি, ইহা হচ্ছে তার দরুন সৃষ্ট ক্রন্দন। যেমন, ভিক্ষুগণ, সেই সিবথিকা শ্মশান বহুজনের ক্রন্দনের স্থান; আমি বলছি, সেই উপমা সদৃশ এই পুদ্গল। ভিক্ষুগণ, সিবথিকা শ্মশান সদৃশ পুদ্গলের এই পাঁচ প্রকার আদীনব আছে।”</p>
<p class='end'><a class='ref sc' id='sc9' href='#sc9'>SC 9</a>সিবথিকা শ্মশান সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
