<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.58' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>নীবরণ বর্গ</li>
</ul>
<h1 class='sutta'>৫.৫৮. লিচ্ছবী কুমার সূত্র</h1>
</header>
<p><a class='ref sc' id='sc1' href='#sc1'>SC 1</a>একসময় ভগবান বৈশালীর নিকটস্থ মহাবনে কূটাগার শালায় অবস্থান করছিলেন। অনন্তর ভগবান পূর্বাহ্ণসময়ে চীবর পরিধানপূর্বক পাত্র-চীবর সাথে নিয়ে বৈশালীতে পিণ্ডচারণের উদ্দেশ্যে প্রবিষ্ট হলেন। বৈশালীতে পিণ্ডচারণ করে আহারকৃত্য সমাপনে মহাবনে প্রবেশ করে এক বৃক্ষতলে দিবাবিহারের নিমিত্ত উপবেশন করলেন।</p>
<p><a class='ref sc' id='sc2' href='#sc2'>SC 2</a>সেই সময়ে বহুসংখ্যক লিচ্ছবী কুমার আরোপিত ধনু নিয়ে, শিকারী কুকুর দ্বারা পরিবৃত হয়ে মহাবনে ইতস্তত বিচরণ করতে করতে ভগবানকে এক বৃক্ষতলে উপবিষ্টাবস্থায় দেখলেন। ভগবানকে দেখে ধনুকসমূহ একপাশে রেখে কুকুরগুলোকে একপাশে যেতে দিয়ে যেখানে ভগবান সেখানে উপস্থিত হলেন। ভগবানের নিকট উপস্থিত হয়ে ভগবানকে অভিবাদনপূর্বক নিরবে নিরবে অঞ্জলিবদ্ধ হয়ে ভগবানকে সম্মান প্রদর্শন করতে লাগলেন।</p>
<p><a class='ref sc' id='sc3' href='#sc3'>SC 3</a>সেই সময়ে মহানাম লিচ্ছবী মহাবনে ভ্রমণের উদ্দেশ্যে বিচরণ করতে করতে সেই লিচ্ছবী কুমারদের নিরবে নিরবে অঞ্জলিবদ্ধ হয়ে ভগবানকে সম্মান প্রদর্শন করতে দেখলেন। সেরূপ দেখে তিনি ভগবানের নিকট গেলেন। ভগবানের নিকট উপস্থিত হয়ে ভগবানকে অভিবাদন করে একপাশে বসলেন। একপার্শ্বে উপবিষ্ট মহানাম লিচ্ছবী আবেগোক্তি উচ্চারণ করলেন, “তারা বর্জি হবে! তারা বর্জি হবে!”</p>
<p><a class='ref sc' id='sc4' href='#sc4'>SC 4</a>“মহানাম, কী কারণে তুমি এরূপ বলছ, ‘তারা বর্জি হবে, তারা বর্জি হবে?”</p>
<p><a class='ref sc' id='sc5' href='#sc5'>SC 5</a>“ভন্তে, এই লিচ্ছবী কুমারেরা চণ্ড, নির্দয় এবং লোভের বশবর্তী। অন্যান্য কুলবংশে প্রেরণোপযোগী উপহার; যথা : আখ, কুল, পিষ্টক <span class='add'>(পিঠা)</span>, বটিকাকৃতির মিঠাই এবং বাতাসা; তৎসমস্তই লুট করে, লুট করে খায়। কুলস্ত্রী ও কুমারীদেরও পেছন হতে চাপড় মারে। তারাই এখন নিরবে নিরবে অঞ্জলিবদ্ধ হয়ে ভগবানকে সম্মান প্রদর্শন করছে।”</p>
<p><a class='ref sc' id='sc6' href='#sc6'>SC 6</a>“মহানাম, যেকোনোও স্থানে কুলপুত্রের, কিংবা যৎপরোনাস্তিভাবে প্রতিনিধি বলে পরিগণিত ক্ষত্রিয় রাজার, অথবা রাজ্যস্থ ব্যক্তি যে পৈত্রিক সম্পত্তির উপর জীবনযাপন করে, কিংবা সেনাপ্রধানের অথবা গ্রামপ্রধানের, কিংবা সমাজপ্রধানের অথবা যারা কুলের মধ্যে পৃথক আধিপত্য করে, তাদের মধ্যে যদি পাঁচটি ধর্ম বিদ্যমান থাকে, তাহলে তাদের ক্রমোন্নতিই প্রত্যাশিত পরিহানি নহে। সেই পাঁচটি কী কী?</p>
<p><a class='ref sc' id='sc7' href='#sc7'>SC 7</a>“মহানাম, এক্ষেত্রে কুলপুত্র উত্থান-শক্তির মাধ্যমে ভোগ্য বিষয় প্রাপ্ত হয়। বাহুবলের মাধ্যমে তা একত্রিত করে, বিন্দু বিন্দু ঘাম নিঃসরণের মাধ্যমে তা উপার্জন করে এবং সাধুতার দ্বারা ধর্মত লাভ করে নিজ মাতাপিতাকে সম্মান করে, শ্রদ্ধা করে, মান্য করে এবং মর্যাদা প্রদান করে। তার মাতাপিতা সম্মান্বিত, শ্রদ্ধান্বিত, মানিত এবং পূজিত হয়ে কল্যাণচিত্তে তাকে এরূপ অনুকম্পা করে; যথা : ‘দীর্ঘজীবী হও এবং তোমার দীর্ঘজীবন সুরক্ষিত হোক।’ মহানাম, মাতাপিতার অনুকম্পাপ্রাপ্ত কুলপুত্রের ক্রমোন্নতিই প্রত্যাশিত পরিহানি নহে।</p>
<p><a class='ref sc' id='sc8' href='#sc8'>SC 8</a>পুনশ্চ, মহানাম, এক্ষেত্রে কুলপুত্র উত্থান-শক্তির মাধ্যমে ভোগ্য বিষয় প্রাপ্ত হয়। বাহুবলের মাধ্যমে তা একত্রিত করে, বিন্দু বিন্দু ঘাম নিঃসরণের মাধ্যমে তা উপার্জন করে এবং সাধুতার দ্বারা ধর্মত লাভ করে নিজ পুত্র, স্ত্রী, দাস, শ্রমিক ও লোকদের সম্মান করে, শ্রদ্ধা করে, মান্য করে এবং মর্যাদা প্রদান করে। তার পুত্র, স্ত্রী, দাস, শ্রমিক ও লোকেরা সম্মান্বিত, শ্রদ্ধান্বিত, মানিত ও পূজিত হয়ে কল্যাণচিত্তে এরূপ অনুকম্পা করে; যথা : ‘দীর্ঘজীবী হোন এবং আপনার দীর্ঘজীবন সুরক্ষিত হোক।’ মহানাম, পুত্র-স্ত্রী, দাস, শ্রমিক ও লোকদের অনুকম্পাপ্রাপ্ত কুলপুত্রের ক্রমোন্নতিই প্রত্যাশিত পরিহানি নহে।</p>
<p><a class='ref sc' id='sc9' href='#sc9'>SC 9</a>পুনশ্চ, মহানাম, এক্ষেত্রে কুলপুত্র উত্থান-শক্তির মাধ্যমে ভোগ্য বিষয় প্রাপ্ত হয়। বাহুবলের মাধ্যমে তা একত্রিত করে, বিন্দু বিন্দু ঘাম নিঃসরণের মাধ্যমে তা উপার্জন করে এবং সাধুতার দ্বারা ধর্মত লাভ করে তার ৰেত্রাদিতে শ্রমদানকারীদের এবং সীমান্তের ক্ষেত্র পরিমাপকারীদের সম্মান করে, শ্রদ্ধা করে, মান্য করে এবং মর্যাদা প্রদান করে। তারা সম্মান্বিত, শ্রদ্ধান্বিত, মানিত ও পূজিত হয়ে কল্যাণচিত্তে তাকে এরূপ অনুকম্পা করে; যথা : ‘দীর্ঘজীবী হোন এবং আপনার দীর্ঘজীবন সুরক্ষিত হোক’। মহানাম, ক্ষেত্রে শ্রমদানকারী এবং সীমান্তের ক্ষেত্র পরিমাপকদের অনুকম্পাপ্রাপ্ত কুলপুত্রের ক্রমোন্নতিই প্রত্যাশিত পরিহানি নহে।</p>
<p><a class='ref sc' id='sc10' href='#sc10'>SC 10</a>পুনশ্চ, মহানাম, এক্ষেত্রে কুলপুত্র উত্থান-শক্তির মাধ্যমে ভোগ্য বিষয় প্রাপ্ত হয়। বাহুবলের মাধ্যমে তা একত্রিত করে, বিন্দু বিন্দু ঘাম নিঃসরণের মাধ্যমে তা উপার্জন করে এবং সাধুতার দ্বারা ধর্মত লাভ করে বলি বা আহুতি প্রতিগ্রাহক দেবতাদের সম্মান করে, শ্রদ্ধা করে, মান্য করে এবং মর্যাদা প্রদান করে। তারা সম্মান্বিত, শ্রদ্ধান্বিত, মানিত ও পূজিত হয়ে কল্যাণচিত্তে তাকে এরূপ অনুকম্পা করে; যথা : ‘দীর্ঘজীবী হোন এবং আপনার দীর্ঘজীবন সুরক্ষিত হোক।’ মহানাম, বলি বা আহুতি প্রতিগ্রাহক দেবতাদের অনুকম্পা প্রাপ্ত কুলপুত্রের ক্রমোন্নতিই প্রত্যাশিত পরিহানি নহে।</p>
<p><a class='ref sc' id='sc11' href='#sc11'>SC 11</a>পুনশ্চ, মহানাম, এক্ষেত্রে কুলপুত্র উত্থান-শক্তির মাধ্যমে ভোগ্য বিষয় প্রাপ্ত হয়। বাহুবলের মাধ্যমে তা একত্রিত করে, বিন্দু বিন্দু ঘাম নিঃসরণের মাধ্যমে তা উপার্জন করে এবং সাধুতার দ্বারা ধর্মত লাভ করে শ্রমণ-ব্রাহ্মণদের সম্মান করে, শ্রদ্ধা করে, মান্য করে এবং মর্যাদা প্রদান করে। তারা সম্মান্বিত, শ্রদ্ধান্বিত, মানিত ও পূজিত হয়ে কল্যাণচিত্তে তাকে এরূপ অনুকম্পা করে; যথা : ‘দীর্ঘজীবী হোন এবং আপনার দীর্ঘজীবন সুরক্ষিত হোক।’ মহানাম, শ্রমণ-ব্রাহ্মণদের অনুকম্পাপ্রাপ্ত কুলপুত্রের ক্রমোন্নতিই প্রত্যাশিত পরিহানি নহে।</p>
<p><a class='ref sc' id='sc12' href='#sc12'>SC 12</a>মহানাম, যেকোনোও স্থানে কুলপুত্রের, কিংবা যৎপরোনাস্তিভাবে প্রতিনিধি বলে পরিগণিত ক্ষত্রিয় রাজার, অথবা রাজ্যস্থ ব্যক্তি যে পৈত্রিক সম্পত্তির উপর জীবনযাপন করে, কিংবা সেনাপ্রধানের অথবা গ্রামপ্রধানের, কিংবা সমাজপ্রধানের অথবা যারা কুলের মধ্যে পৃথক আধিপত্য করে, তাদের মধ্যে যদি এই পাঁচটি ধর্ম বিদ্যমান থাকে, তাহলে তাদের ক্রমোন্নতিই প্রত্যাশিত পরিহানি নহে।”</p>
<blockquote class='gatha'>
<p><a class='ref sc' id='sc13' href='#sc13'>SC 13</a>‘মাতাপিতার কৃত্য যত করে সম্পাদন,<br>
স্ত্রী-পুত্রের হিতে হয় প্রতিপন্ন মন।<br>
অনুজীবী অন্তজনের হিতসাধন তরে,<br>
যাবতীয় কর্ম সবই সম্পাদন করে।<br>
ইহলোক ও পরলোকে জ্ঞাতি আছে যত,<br>
উভয় হিতে শীলবান দান করে সতত।<br>
শ্রমণ, ব্রাহ্মণ, দেবতা আছে জগৎ কান্তারে,<br>
হিতসাধন তরে পণ্ডিত পুণ্যকর্ম করে।<br>
ধর্মত সে করে তাই গৃহেতে বসবাস,<br>
তৃপ্তি সুখে বিহরণ করে পায় উলৱাস।<br>
কল্যাণকর্ম করিয়া সে হয় প্রশংসিত,<br>
পূজ্য হয় এই লোকেতে থাকে আমোদিত।<br>
ইহধামে এইরূপে সে হয়ে প্রশংসিত,<br>
মৃত্যু পরে সুগতি স্বর্গে থাকে প্রমোদিত।’</p>
</blockquote>
<p class='end'><a class='ref sc' id='sc14' href='#sc14'>SC 14</a>লিচ্ছবী কুমার সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
