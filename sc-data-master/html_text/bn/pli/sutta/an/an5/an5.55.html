<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.55' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>নীবরণ বর্গ</li>
</ul>
<h1 class='sutta'>৫.৫৫. মাতাপুত্র সূত্র</h1>
</header>
<p><a class='ref sc' id='sc1' href='#sc1'>SC 1</a>একসময় ভগবান শ্রাবস্তীর নিকটস্থ জেতবনে অনাথপিণ্ডিক কর্তৃক নির্মিত আরামে অবস্থান করছিলেন। সেই সময়ে ভিক্ষুণী এবং ভিক্ষুরূপে মাতা ও পুত্র শ্রাবস্তীতে বর্ষাবাস উদ্‌যাপন করছিলেন। তারা একে অপরকে সর্বদা দর্শনকামী ছিলেন। মাতাও পুত্রকে সর্বদা দর্শনকামী ছিলেন; পুত্রও মাতাকে সদা দর্শনকামী ছিলেন। এভাবে একে অপরকে সর্বদা দর্শনহেতু সংসর্গ সৃষ্টি হলো। সংসর্গ হতে বিশ্বাস, বিশ্বাস হতে অনুরাগ উৎপন্ন হলো। তারা প্রেমাসক্ত চিত্ত হয়ে শিক্ষা ত্যাগ না করে দুর্বলতা সুস্পষ্টভাবে প্রকাশ করে মৈথুনধর্মে রত হলেন।</p>
<p><a class='ref sc' id='sc2' href='#sc2'>SC 2</a>অতঃপর ভিক্ষুরা যেখানে ভগবান সেখানে উপস্থিত হলেন। উপস্থিত হয়ে ভগবানকে অভিবাদনপূর্বক একপাশে উপবেশন করলেন। একপার্শ্বে উপবিষ্ট সেই ভিক্ষুরা ভগবানকে এরূপ বললেন, “এখানে, ভন্তে, ভিক্ষুণী এবং ভিক্ষুরূপে মাতা ও পুত্র শ্রাবস্তীতে বর্ষাবাস উদ্‌যাপন করছিলেন। তারা একে অপরকে সর্বদা দর্শনকামী ছিলেন। মাতাও পুত্রকে সর্বদা দর্শনকামী ছিলেন; পুত্রও মাতাকে সদা দর্শনকামী ছিলেন। এভাবে একে অপরকে সর্বদা দর্শনহেতু সংসর্গ সৃষ্টি হলো। সংসর্গ হতে বিশ্বাস, বিশ্বাস হতে অনুরাগ উৎপন্ন হলো। তারা প্রেমাসক্ত চিত্ত হয়ে শিক্ষা ত্যাগ না করে দুর্বলতা সুস্পষ্টভাবে প্রকাশ করে মৈথুনধর্মে রত হলেন।”</p>
<p><a class='ref sc' id='sc3' href='#sc3'>SC 3</a>“কী কারণে, ভিক্ষুগণ, সেই মোঘপুরুষ মনে করতে পারল যে ‘মাতা পুত্রেতে অনুরক্ত হবে না এবং পুত্রও মাতার প্রতি অনুরক্ত হবে না?’ ভিক্ষুগণ, আমি অন্য এক রূপও দেখছি না, যা এরূপ প্রলোভনকারী, কমনীয়, আসক্তিকারক, বন্ধনকারী, মোহাচ্ছন্নকারী এবং অনুত্তর যোগক্ষেম অধিগমের জন্য অন্তরায়কর, যা হচ্ছে স্ত্রীরূপ। ভিক্ষুগণ, সত্ত্বগণ স্ত্রীরূপের প্রতি কামান্ধ, আকুল আকাঙ্ক্ষী, গ্রথিত, মূর্ছিত ও সংশ্লিষ্ট হয়। তারা স্ত্রী রূপের প্রতি অনুরক্ততার দরুন দীর্ঘদিন ধরে অনুশোচনা করে।</p>
<p><a class='ref sc' id='sc4' href='#sc4'>SC 4</a>ভিক্ষুগণ, আমি অন্য এক শব্দও দেখছি না, যা এরূপ প্রলোভনকারী, কমনীয়, আসক্তিকারক, বন্ধনকারী, মোহাচ্ছন্নকারী এবং অনুত্তর যোগক্ষেম অধিগমের জন্য অন্তরায়কর, যা হচ্ছে স্ত্রী শব্দ। ভিক্ষুগণ, সত্ত্বগণ স্ত্রী শব্দের প্রতি কামান্ধ, আকুল আকাঙ্ক্ষী, গ্রথিত, মূর্ছিত ও সংশ্লিষ্ট হয়। তারা স্ত্রী শব্দের প্রতি অনুরক্ততার দরুন দীর্ঘদিন ধরে অনুশোচনা করে।</p>
<p><a class='ref sc' id='sc5' href='#sc5'>SC 5</a>ভিক্ষুগণ, আমি অন্য এক গন্ধও দেখছি না, যা এরূপ প্রলোভনকারী, কমনীয়, আসক্তিকারক, বন্ধনকারী, মোহাচ্ছন্নকারী এবং অনুত্তর যোগক্ষেম অধিগমের জন্য অন্তরায়কর, যা হচ্ছে স্ত্রী গন্ধ। ভিক্ষুগণ, সত্ত্বগণ স্ত্রী গন্ধের প্রতি কামান্ধ, আকুল আকাঙ্ক্ষী, গ্রথিত, মূর্ছিত ও সংশ্লিষ্ট হয়। তারা স্ত্রী গন্ধের প্রতি অনুরক্ততার দরুন দীর্ঘদিন ধরে অনুশোচনা করে।</p>
<p><a class='ref sc' id='sc6' href='#sc6'>SC 6</a>ভিক্ষুগণ, আমি অন্য এক রসও দেখছি না, যা এরূপ প্রলোভনকারী, কমনীয়, আসক্তিকারক, বন্ধনকারী, মোহাচ্ছন্নকারী এবং অনুত্তর যোগক্ষেম অধিগমের জন্য অন্তরায়কর, যা হচ্ছে স্ত্রী রস। ভিক্ষুগণ, সত্ত্বগণ স্ত্রী রসের প্রতি কামান্ধ, আকুল আকাঙ্ক্ষী, গ্রথিত, মূর্ছিত ও সংশ্লিষ্ট হয়। তারা স্ত্রী রসের প্রতি অনুরক্ততার দরুন দীর্ঘদিন ধরে অনুশোচনা করে।</p>
<p><a class='ref sc' id='sc7' href='#sc7'>SC 7</a>ভিক্ষুগণ, আমি অন্য এক স্পর্শও দেখছি না, যা এরূপ প্রলোভনকারী, কমনীয়, আসক্তিকারক, বন্ধনকারী, মোহাচ্ছন্নকারী এবং অনুত্তর যোগক্ষেম অধিগমের জন্য অন্তরায়কর, যা হচ্ছে স্ত্রী স্পর্শ। ভিক্ষুগণ, সত্ত্বগণ স্ত্রী স্পর্শের প্রতি কামান্ধ, আকুল আকাঙ্ক্ষী, গ্রথিত, মূর্ছিত ও সংশ্লিষ্ট হয়। তারা স্ত্রী স্পর্শের প্রতি অনুরক্ততার দরুন দীর্ঘদিন ধরে অনুশোচনা করে।</p>
<p><a class='ref sc' id='sc8' href='#sc8'>SC 8</a>ভিক্ষুগণ, স্ত্রী গমনকালে পুরুষের চিত্তকে অভিভূত করে স্থিত হয়, স্থিত হওয়ার সময় পুরুষের চিত্তকে অভিভূত করে স্থিত হয়, উপবেশনকালে পুরুষের চিত্তকে অভিভূত করে স্থিত হয়, শয়নকালে পুরুষের চিত্তকে অভিভূত করে স্থিত হয়, হাসার সময় পুরুষের চিত্তকে অভিভূত করে স্থিত হয়, কথা বলার সময় পুরুষের চিত্তকে অভিভূত করে স্থিত হয়, গান গাওয়ার সময় পুরুষের চিত্তকে অভিভূত করে স্থিত হয়, রোদনকালে পুরুষের চিত্তকে অভিভূত করে স্থিত হয়, উদ্ঘাতিত <span class='add'>(আহত)</span> হওয়ার সময় পুরুষের চিত্তকে অভিভূত করে স্থিত হয়; কিংবা মুত্যুকালে পুরুষের চিত্তকে অভিভূত করে স্থিত হয়। ভিক্ষুগণ, মন্তব্য করার সময় একজন যথাযর্থই বলে যে ‘ইহা সম্পূর্ণই মারের পাশ <span class='add'>(ফাঁদ)</span>’ সত্যিই হে ভিক্ষুগণ, একজন মাতৃজাতির প্রতি মন্তব্য করার সময় যথাযর্থই বলে যে ‘ইহা সম্পূর্ণ মারের পাশ।’</p>
<blockquote class='gatha'>
<p><a class='ref sc' id='sc9' href='#sc9'>SC 9</a>“অসিধারীর সাথে হও আলাপ রত;<br>
ভয়ানক পিশাচকে কর প্রশ্ন সতত।<br>
দংশনে মৃত্যু সদা নিশ্চিত যে সাপে;<br>
নির্ভয়ে উপবিষ্ট হও তারই পাশেতে।<br>
তবুও করো না বাক্য, ভাষণ দীর্ঘক্ষণ;<br>
একাকী নারীর সাথে, শূন্যস্থানে অনুক্ষণ।<br>
চিত্তের সমাধিভাব ও শান্ত একাগ্রতা;<br>
অলব্ধ এখনো যার চিত্তে আছে অস্থিরতা,<br>
অপলক দৃষ্টি, হাসি আর আলাপ সুমধুর;<br>
অসংলগ্ন বস্ত্রে দেখে, আবিষ্ট হয় সে মূঢ়।<br>
আহত আর মৃত্যুরকালে স্ত্রীলোক যত;<br>
অসমাহিতের চিত্তকে করে অভিভূত।<br>
রূপ, শব্দ, গন্ধ, রস, স্পর্শ ও মনোময়;<br>
এই পঞ্চ কামগুণ, নারীতে দৃষ্ট হয়।<br>
কামরূপ স্রোত হতেই, হয় তা প্রসূত;<br>
সত্ত্বগণ সদা তাই, কামে অপরিজ্ঞাত।<br>
পূর্বে সম্পাদিত যা, হয়েছে এর সংসারে;<br>
চক্রের ন্যায় পায় গতি তা, ভব-ভবান্তরে।<br>
কামাদি পরিজ্ঞাত হয়ে কামহীন যারা;<br>
অকুতোভয়ী সদা তাই, ত্রাসহীন তারা।<br>
আসবরাশি হয় তাদের, বিনাশ প্রাপ্ত;<br>
পারগত জগতে তারা, মারপাশ মুক্ত।”</p>
</blockquote>
<p class='end'><a class='ref sc' id='sc10' href='#sc10'>SC 10</a>মাতা-পুত্র সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
