<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.41' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>মুণ্ডরাজ বর্গ</li>
</ul>
<h1 class='sutta'>৫.৪১. গ্রহণীয় সূত্র</h1>
</header>
<p><a class='ref sc' id='sc1' href='#sc1'>SC 1</a>একসময় ভগবান শ্রাবস্তীর জেতবনে অনাথপিণ্ডিকের আরামে অবস্থান করছিলেন। অনন্তর গৃহপতি অনাথপিণ্ডিক যেখানে ভগবান সেখানে উপস্থিত হলেন। তথায় উপস্থিত হয়ে ভগবানকে অভিবাদনপূর্বক একপার্শ্বে উপবেশন করলেন। একপার্শ্বে উপবিষ্ট গৃহপতি অনাথপিণ্ডিককে ভগবান এরূপ বললেন :</p>
<p><a class='ref sc' id='sc2' href='#sc2'>SC 2</a>‘হে গৃহপতি, ভোগ্য বিষয় লাভের জন্য পাঁচটি কারণ বিদ্যমান। সেই পাঁচ প্রকার কী কী? এক্ষেত্রে, গৃহপতি, আর্যশ্রাবক উত্থানশক্তির মাধ্যমে ভোগ্য বিষয় প্রাপ্ত হয়। বাহুবলের মাধ্যমে তা একত্রিত করে, বিন্দু বিন্দু ঘাম নিঃসরণের মাধ্যমে তা উপার্জন করে এবং সাধুতার দ্বারা ধর্মত লাভ করে। সে নিজেকে সুখী করে, আনন্দিত করে এবং সম্যকভাবে সুখকে ধারণ করে। মাতাপিতাকে সুখী করে, আনন্দিত করে এবং সম্যকভাবে সুখকে ধারণ করে। এবং সে স্বীয় পুত্র, স্ত্রী, দান, শ্রমিক ও লোকদের সুখী করে, আনন্দিত করে এবং সম্যকভাবে সুখকে ধারণ করে। ইহা হচ্ছে ভোগ্য বিষয় লাভের প্রথম কারণ।</p>
<p><a class='ref sc' id='sc3' href='#sc3'>SC 3</a>পুনশ্চ, গৃহপতি, আর্যশ্রাবক উত্থানশক্তির মাধ্যমে ভোগ্য বিষয় প্রাপ্ত হয়। বাহুবলের মাধ্যমে তা একত্রিত করে, বিন্দু বিন্দু ঘাম নিঃসরণের মাধ্যমে তা উপার্জন করে এবং সাধুতার দ্বারা ধর্মত লাভ করে। সে মিত্র-অমাত্যদের সুখী করে, আনন্দিত করে এবং সম্যকভাবে সুখকে ধারণ করে। ইহা হচ্ছে ভোগ্য বিষয় লাভের দ্বিতীয় কারণ।</p>
<p><a class='ref sc' id='sc4' href='#sc4'>SC 4</a>পুনশ্চ, গৃহপতি, আর্যশ্রাবক উত্থানশক্তির মাধ্যমে ভোগ্য বিষয় প্রাপ্ত হয়। বাহুবলের মাধ্যমে তা একত্রিত করে, বিন্দু বিন্দু ঘাম নিঃসরণের মাধ্যমে তা উপার্জন করে এবং সাধুতার দ্বারা ধর্মত লাভ করে। যে-সকল আপদ; যথা : অগ্নি, জল, রাজা, চোর, শত্রু এবং ধনাধিকারী জ্ঞাতি <span class='add'>(দায়াদ)</span> হতে সম্ভাব্য বিপদ হতে নিরাপদ হয়। এবং সে নিরাপদে নিজ বিষয়াদি সংরক্ষণ করে। ইহা হচ্ছে ভোগ্য বিষয় লাভের তৃতীয় কারণ।</p>
<p><a class='ref sc' id='sc5' href='#sc5'>SC 5</a>পুনশ্চ, গৃহপতি, আর্যশ্রাবক উত্থানশক্তির মাধ্যমে ভোগ্য বিষয় প্রাপ্ত হয়। বাহুবলের মাধ্যমে তা একত্রিত করে, বিন্দু বিন্দু ঘাম নিঃসরণের মাধ্যমে তা উপার্জন করে এবং সাধুতার দ্বারা ধর্মত লাভ করে। সে পঞ্চবিধ উদ্দেশ্যে দানকারী হয়। যথা : জ্ঞাতি, অতিথি, পূর্বপ্রেত, রাজা এবং দেবতার উদ্দেশ্যে দানকারী হয়। ইহা হচ্ছে ভোগ্য বিষয় লাভের চতুর্থ কারণ।</p>
<p><a class='ref sc' id='sc6' href='#sc6'>SC 6</a>পুনশ্চ, গৃহপতি, আর্যশ্রাবক উত্থানশক্তির মাধ্যমে ভোগ্য বিষয় প্রাপ্ত হয়। বাহুবলের মাধ্যমে তা একত্রিত করে, বিন্দু বিন্দু ঘাম নিঃসরণের মাধ্যমে তা উপার্জন করে এবং সাধুতার দ্বারা ধর্মত লাভ করে। যে-সকল শ্রমণ-ব্রাহ্মণেরা আত্মাভিমান ও প্রমাদ হতে প্রতিবিরত; ক্ষান্তি ও অমায়িকতায় প্রতিষ্ঠিত; যারা প্রত্যেকে আত্মদমন করে, নিজেকে শান্ত ও নির্বাপিত করে সেইরূপ স্বর্গের পথপ্রদর্শক, সুখফলদায়ক ও স্বর্গলাভে সহায়ক শ্রমণ-ব্রাহ্মণদের আর্যশ্রাবক শ্রেষ্ঠ দানে স্থাপিত করে। ইহা হচ্ছে ভোগ্য বিষয় লাভের পঞ্চম কারণ। গৃহপতি, এই পাঁচটি হচ্ছে ভোগ্য বিষয় লাভের কারণ।</p>
<p><a class='ref sc' id='sc7' href='#sc7'>SC 7</a>হে গৃহপতি, যদি পাঁচটি কারণ রক্ষণকালে আর্যশ্রাবকের ভোগ্য বিষয় পরিক্ষয় প্রাপ্ত হয়; তখন তার এরূপ চিন্তার উদয় হয়, ‘আদৌ ভোগ্য বিষয় লাভের জন্য আমি সেসব কারণ রক্ষা করছি। তবুও আমার ধন পরিক্ষয় হচ্ছে।’ এরূপে সে মনস্তাপ প্রাপ্ত হয় না।</p>
<p><a class='ref sc' id='sc8' href='#sc8'>SC 8</a>হে গৃহপতি, যদি পাঁচটি কারণ রক্ষণকালে আর্যশ্রাবকের ভোগ্য বিষয় অভিবৃদ্ধি হয়; তখন তার এরূপ চিন্তার উদয় হয়, ‘সত্যিই, ভোগ্য বিষয় লাভের জন্য আমি সেসব কারণ রক্ষা করছি এবং আমার ধনও বর্ধিত হচ্ছে।’ এরূপে সে উভয় ঘটনায় মনস্তাপহীন হয়।”</p>
<blockquote class='gatha'>
<p><a class='ref sc' id='sc9' href='#sc9'>SC 9</a>‘ভুক্ত, ভোগ্য, দাস, ভৃত্য আরও বিভাজন,<br>
এই পঞ্চ আপদ মম তাই ম্লান বদন;<br>
পূজিত, শীলবান, আর ব্রহ্মচারী যত,<br>
পঞ্চ দান ও ঊর্ধ্বাগ্র দক্ষিণা হয় প্রাপ্ত।<br>
ভোগ্য বিষয় আছে যত জগৎ কান্তারে,<br>
গৃহপতি পণ্ডিতগণ যাহা কামনা করে;<br>
সে বিষয় অর্জিত হয় অনায়াসে মম,<br>
অনুতাপহীন রই তাতে হয়ে অসম।<br>
আর্যধর্মে স্থিত জন এরূপে করে মূল্যায়ন,<br>
ইহধামে প্রশংসিত হয় সুখীত মন;<br>
পরলোকে প্রমোদিত থাকে প্রফুল্ল বদন।”</p>
</blockquote>
<p class='end'><a class='ref sc' id='sc10' href='#sc10'>SC 10</a>গ্রহণীয় সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
