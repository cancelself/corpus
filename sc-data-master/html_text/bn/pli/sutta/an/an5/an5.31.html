<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.31' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>সুমনা বর্গ</li>
</ul>
<h1 class='sutta'>৫.৩১. সুমনা সূত্র</h1>
</header>
<p><a class='ref sc' id='sc1' href='#sc1'>SC 1</a>একসময় ভগবান শ্রাবস্তীর অনাথপিণ্ডিক নির্মিত জেতবনারামে অবস্থান করছিলেন। অনন্তর রাজকন্যা সুমনা পাঁচশত রাজকুমারী কর্তৃক পরিবৃতা হয়ে পঞ্চশত রথের মাধ্যমে ভগবানের নিকট উপস্থিত হলেন। ভগবানের নিকট উপস্থিত হয়ে ভগবানকে অভিবাদনপূর্বক একপার্শ্বে উপবেশন করলেন। অতঃপর একান্তে উপবিষ্টা রাজকুমারী সুমনা ভগবানকে এইরূপ বললেন :</p>
<p><a class='ref sc' id='sc2' href='#sc2'>SC 2</a>“ভন্তে, মনে করুন, ভগবানের দুইজন শ্রাবক <span class='add'>(শিষ্য)</span> সমশ্রদ্ধা, সমশীল এবং সমপ্রজ্ঞাসম্পন্ন; কিন্তু একজন দায়ক, অপর জন নয়। যদি তারা কায়ভেদে মৃত্যুর পর সুগতি স্বর্গলোকে উৎপন্ন হয়; তাহলে কী ভন্তে, তথায় সেই দেবতাদের মধ্যে পার্থক্য, বৈসাদৃশ্য থাকবে না?”</p>
<p><a class='ref sc' id='sc3' href='#sc3'>SC 3</a>ভগবান বললেন, “অবশ্যই থাকবে সুমনা। সুমনা, সেই দেবত্ব প্রাপ্ত দায়ক অপর অদায়ককে সমান পঞ্চবিধ বিষয়ের দ্বারা; যথা : দিব্য আয়ু, দিব্য বর্ণ, দিব্য সুখ, দিব্য যশ ও দিব্য আধিপত্যের দ্বারা অতিক্রম করবে। সুমনা, সেই দেবত্ব প্রাপ্ত দায়ক অপর অদায়ককে এই একই পঞ্চবিধ বিষয়ের দ্বারা অতিক্রম করবে।”</p>
<p><a class='ref sc' id='sc4' href='#sc4'>SC 4</a>“যদি ভন্তে, তারা সেখান হতে চ্যুত হয়ে এথায় <span class='add'>(ইহলোকে)</span> উৎপন্ন হয়; তাহলে কী ভন্তে, সেই মানুষদের মধ্যে পার্থক্য, বৈসাদৃশ্য থাকবে না?”</p>
<p><a class='ref sc' id='sc5' href='#sc5'>SC 5</a>ভগবান বললেন, “অবশ্যই থাকবে সুমনা। সুমনা, সেই মানবত্ব প্রাপ্ত দায়ক অপর অদায়ককে সমান পঞ্চবিধ বিষয়ের দ্বারা; যথা : মনুষ্য আয়ু, মনুষ্য বর্ণ, মনুষ্য সুখ, মনুষ্য যশ ও মনুষ্য আধিপত্যের দ্বারা অতিক্রম করবে। সুমনা, সেই মানবত্ব প্রাপ্ত দায়ক অপর অদায়ককে এই একই পঞ্চবিধ বিষয়ের দ্বারা অতিক্রম করবে।”</p>
<p><a class='ref sc' id='sc6' href='#sc6'>SC 6</a>“যদি ভন্তে, তারা উভয়েই আগার হতে অনাগারিক রূপে প্রব্রজিত হয়; তাহলে কী ভন্তে, সেই প্রব্রজিতদের মধ্যে পার্থক্য, বৈসাদৃশ্য থাকবে না?”</p>
<p><a class='ref sc' id='sc7' href='#sc7'>SC 7</a>ভগবান বললেন, “অবশ্যই থাকবে, সুমনা। সুমনা, সেই প্রব্রজিত দায়ক অপর অদায়ক প্রব্রজিতকে সমান একই পঞ্চবিধ বিষয়ে অতিক্রম করবে। যেমন : সে চীবর গ্রহণ করার জন্য পুনঃপুন জিজ্ঞাসিত হয়; কদাচিৎ নহে। পিণ্ডপাত গ্রহণের জন্য সে পুনঃপুন জিজ্ঞাসিত হয়; কদাচিৎ নহে। গ্লান-প্রত্যয়-ভৈষজ্য, প্রয়োজনীয় বস্তু বা বিষয় গ্রহণের জন্য সে পুনঃপুন জিজ্ঞাসিত হয়; কদাচিৎ নহে। এবং সে যে-সকল সব্রহ্মচারীদের সাথে অবস্থান করে, তারা তার সাথে পুনঃপুন মনোজ্ঞ আচার-আচরণের <span class='add'>(কায়-কর্ম)</span> মাধ্যমে মেলামেশা করে; কদাচিৎ মনোজ্ঞ নহে। পুনঃপুন মনোজ্ঞ বাক্‌কর্মের দ্বারা মেলামেশা করে; কদাচিৎ মনোজ্ঞ নহে। তারা তাকে মনোজ্ঞ দানীয়বস্তু দান দেয়; কদাচিৎ মনোজ্ঞ নহে। সুমনা, সেই প্রব্রজিত দায়ক অপর অদায়ক প্রব্রজিতকে এই একই পঞ্চবিধ বিষয়ে অতিক্রম করে।”</p>
<p><a class='ref sc' id='sc8' href='#sc8'>SC 8</a>“যদি ভন্তে, তারা উভয়েই অর্হত্ত্বপ্রাপ্ত হয়। তাহলে কী ভন্তে, সেই অর্হত্ত্বপ্রাপ্তদের মধ্যে পার্থক্য, বৈসাদৃশ্য থাকবে না?”</p>
<p><a class='ref sc' id='sc9' href='#sc9'>SC 9</a>“এক্ষেত্রে, সুমনা, আমি বলছি যে, <span class='add'>(তাদের মধ্যে)</span> আর কোনো ও বৈসাদৃশ্য থাকবে না। যেহেতু বিমুক্তির সাথে বিমুক্তির তুলনাই বলা হচ্ছে।”</p>
<p><a class='ref sc' id='sc10' href='#sc10'>SC 10</a>“ভন্তে, আশ্চর্য! অদ্ভুত! ভন্তে, দান এবং পুণ্যকর্ম সম্পাদনহেতু তারা দেবকায় প্রাপ্ত হলেও সাহায্য ও দান পায়, মানবত্ব প্রাপ্ত হলেও সাহায্য ও দান পায় এবং প্রব্রজিত হলেও সাহায্য ও দান পায়।”</p>
<p><a class='ref sc' id='sc11' href='#sc11'>SC 11</a>“ইহা তদ্রূপ, হে সুমনা, ইহা তদ্রূপই এইমাত্র তুমি যা বললে, দান এবং পুণ্যকর্ম সম্পাদনহেতু তারা দেবকায় প্রাপ্ত হলেও সাহায্য ও দান পায়, মানবত্ব প্রাপ্ত হলেও সাহায্য ও দান পায় এবং প্রব্রজিত হলেও সাহায্য ও দান পায়।”</p>
<blockquote class='gatha'>
<p><a class='ref sc' id='sc12' href='#sc12'>SC 12</a>ভগবান এইরূপ বললেন। এইরূপ বলে সুগত, শাস্তা ইহা বললেন :<br>
“উজ্জ্বল চন্দ্রিমা যথা ঘূর্ণে আকাশ মাধ্যমে,<br>
সর্ব তারা ও লোকে করে প্রভায় অতিক্রমে;<br>
সেইরূপ শীলবান ও শ্রদ্ধান্বিত পুরুষ,<br>
ত্যাগগুণে অতিক্রমে মাৎসর্যমল সবে।<br>
মেঘমালার ঘর্ষণে হয় বজ্র বৃষ্টিপাত,<br>
বিজলী চমক বজ্রধ্বনি হয় প্রতিভাত;<br>
বসুধরায় যদি হয় সেইরূপ বর্ষণ,<br>
ছোট-বড় গর্ত হইবে জলেতে পূরণ।<br>
সেইরূপ দর্শনজ্ঞানী সম্বুদ্ধশ্রাবক,<br>
পণ্ডিত, ধীমান তিনি ত্যাগী ধর্মবাহক;<br>
আয়ু, যশ, সুখাধিপত্য ও উজ্জ্বল বরণ,<br>
এ পঞ্চে করে সে মাৎসর্যকে অতিক্রমন;<br>
ভোগ্য সুখে নিমজ্জিত হয়ে আমোদিত,<br>
মৃত্যু পরে স্বর্গলোকে থাকে প্রমোদিত।”</p>
</blockquote>
<p class='end'><a class='ref sc' id='sc13' href='#sc13'>SC 13</a>সুমনা সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
