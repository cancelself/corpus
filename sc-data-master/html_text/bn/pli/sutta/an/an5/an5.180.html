<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.180' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>উপাসক বর্গ</li>
</ul>
<h1 class='sutta'>৫.১৮০. গবেসী সূত্র</h1>
</header>
<p><a class='ref sc' id='sc1' href='#sc1'>SC 1</a>একসময় ভগবান কোশলে মহতী ভিক্ষুসংঘসহ দীর্ঘ পর্যটনে পরিভ্রমণ করছিলেন। অতঃপর অর্ধপথ অগ্রসর হয়ে ভগবান অন্যতর স্থানে মহাশালবন দেখলেন। দেখে পথ হতে নেমে সেই শালবনে উপস্থিত হলেন। উপস্থিত হয়ে সেই শালবনের ভিতর প্রবিষ্ট হয়ে একস্থানে মৃদু হাঁস্য প্রকাশ করলেন।</p>
<p><a class='ref sc' id='sc2' href='#sc2'>SC 2</a>অতঃপর আয়ুষ্মান আনন্দের এরূপ চিন্তার উদ্রেক হলো, “ভগবানের মৃদু হাঁস্য প্রকাশের হেতু-প্রত্যয় কী? তথাগতগণ অকারণে হাঁস্য প্রকাশ করেন না। তার পর আয়ুষ্মান আনন্দ ভগবানকে এরূপ বললেন, “ভন্তে, ভগবানের মৃদু হাঁস্য প্রকাশের হেতু-প্রত্যয় কী? অকারণে তথাগত হাঁস্য প্রকাশ করেন না।”</p>
<p><a class='ref sc' id='sc3' href='#sc3'>SC 3</a>“হে আনন্দ, পূর্বে এস্থানে সমৃদ্ধ-স্ফীত, বহুজনাকীর্ণ নগর ছিল। কাশ্যপ ভগবান অর্হৎ সম্যকসম্বুদ্ধ সেই নগরকে উপনিশ্রয় করে অবস্থান করতেন। আনন্দ, কাশ্যপ ভগবান, অর্হৎ, সম্যকসম্বুদ্ধের গবেসী নামক শীল অপরিপূর্ণকারী এক উপাসক ছিল। উপাসক গবেসীর কারণে পঞ্চশত ব্যক্তি উপাসকত্ব গ্রহণ করেছিলেন এবং প্ররোচিত হয়েছিলেন। কিন্তু তারা শীল অপরিপূর্ণকারী ছিল। অনন্তর উপাসক গবেসীর এরূপ চিন্তা উৎপন্ন হলো, ‘আমি এই পাঁচশত উপাসকদের বহুপকারক, পূর্বগামী এবং প্ররোচক। আমি নিজেও শীল অপরিপূর্ণকারী এবং এই পঞ্চশত উপাসকেরাও শীলাদি অপরিপূর্ণকারী। এরূপ সমতুল্যহেতু <span class='add'>(আমাতে)</span> কিছুই অতিরিক্তরূপে নাই। এখন বাড়তি কিছুর জন্য আমাকে অগ্রসর হতে হবে।’</p>
<p><a class='ref sc' id='sc4' href='#sc4'>SC 4</a>অতঃপর, আনন্দ, উপাসক গবেসী সেই পঞ্চশত উপাসকদের নিকট গমনপূর্বক এরূপ বললেন, ‘বন্ধুগণ, আজ হতে আমাকে শীলাদি পরিপূর্ণকারীরূপে গ্রহণ করুন!’ তার পর, আনন্দ, সেই পাঁচশত উপাসকদের এরূপ চিন্তা হলো : ‘আর্য গবেসী আমাদের বহুপকারী, পূর্বগামী এবং প্ররোচক। এখন আর্য গবেসী শীলাদি পরিপূর্ণকারী হবেন। তাহলে আমরাও নই কেন?’ অতঃপর সেই পাঁচশত উপাসকেরা যেখানে গবেসী উপাসক আছেন সেখানে গমন করে তাকে এরূপ বললেন, ‘আর্য গবেসী, আজ হতে এই পঞ্চশত উপাসকদের শীলসমূহ পরিপূর্ণকারীরূপে গ্রহণ করুন।’ অতঃপর আনন্দ, উপাসক গবেসীর এরূপ মনোভাব হলো : ‘আমি এই পাঁচশত উপাসকদের বহুপকারক, পূর্বগামী এবং প্ররোচক। আমি নিজেও শীল পরিপূর্ণকারী এবং এই পঞ্চশত উপাসকেরাও শীল পূর্ণকারী। এরূপ সমতুল্যহেতু <span class='add'>(আমাতে)</span> কিছুই অতিরিক্তরূপে নাই। এখন বাড়তি কিছুর জন্য আমাকে অগ্রসর হতে হবে।’</p>
<p><a class='ref sc' id='sc5' href='#sc5'>SC 5</a>অতঃপর, আনন্দ, উপাসক গবেসী সেই উপাসকদের নিকট উপস্থিত হয়ে এরূপ বললেন, ‘বন্ধুগণ, আজ হতে আমাকে ব্রহ্মচারী, ধর্মজীবন যাপনকারী, গ্রাম্যধর্ম মৈথুন হতে বিরতরূপে গ্রহণ করুন।’ তার পর, আনন্দ, সেই পাঁচশত উপাসকদের এরূপ মনোভাব হলো : ‘আর্য গবেসী আমাদের বহুপকারী, পূর্বগামী এবং প্ররোচক। এখন আর্য গবেসী ব্রহ্মচারী, ধর্মজীবন যাপনকারী এবং গ্রাম্যধর্ম মৈথুন হতে বিরত হবেন। তা হলে আমরাও নই কেন? অতঃপর সেই পঞ্চশত উপাসকেরা গবেসী উপাসকের নিকট গমনপূর্বক তাকে এরূপ বললেন, ‘আর্য গবেসী, আজ হতে এই পঞ্চশত উপাসকদের ব্রহ্মচারী, ধর্মজীবন যাপনকারী, গ্রাম্যধর্ম মৈথুন হতে বিরতরূপে গ্রহণ করুন।’ তার পর, আনন্দ, উপাসক গবেসীর এরূপ চিন্তার উদ্রেক হলো : ‘আমি এই পাঁচশত উপাসকদের বহুপকারক, পূর্বগামী এবং প্ররোচক। আমি নিজেও শীল পরিপূর্ণকারী এবং এই পঞ্চশত উপাসকেরাও শীল পূর্ণকারী। আমি নিজেও ব্রহ্মচারী, ধর্মজীবন যাপনকারী ও গ্রাম্যধর্ম মৈথুন হতে বিরত। এই পঞ্চশত উপাসকেরাও ব্রহ্মচারী, ধর্মজীবন যাপনকারী ও গ্রাম্যধর্ম মৈথুন হতে বিরত। এরূপ সমতুল্যহেতু <span class='add'>(আমাতে)</span> কিছুই অতিরিক্তরূপে নাই। এখন বাড়তি কিছুর জন্য আমাকে অগ্রসর হতে হবে।’</p>
<p><a class='ref sc' id='sc6' href='#sc6'>SC 6</a>অতঃপর, আনন্দ, উপাসক গবেসী সেই উপাসকদের নিকট উপস্থিত হয়ে এরূপ বললেন, ‘বন্ধুগণ, আজ হতে আমাকে একাহারী, রাত্রিভোজনে বিরত এবং বৈকালিক ভোজন হতে বিরতরূপে গ্রহণ করুন।’ তার পর, আনন্দ, সেই পাঁচশত উপাসকের এরূপ মনোভাব হলো : ‘আর্য গবেসী আমাদের বহুপকারী, পূর্বগামী এবং প্ররোচক। এখন আর্য গবেসী একাহারী, রাত্রিভোজনে বিরত এবং বৈকালিক ভোজন হতে বিরত হবেন। তাহলে আমরাও নই কেন? অতঃপর সেই পঞ্চশত উপাসকেরা যেখানে গবেসী উপাসক সেখানে গমনপূর্বক তাকে এরূপ বললেন, ‘আর্য গবেসী, আজ হতে এই পঞ্চশত উপাসকদের একাহারী, রাত্রিভোজনে বিরত এবং বৈকালিক ভোজন হতে বিরতরূপে গ্রহণ করুন।’ তার পর, আনন্দ, উপাসক গবেসীর এরূপ মনোভাব হলো : ‘আমি এই পাঁচশত উপাসকদের বহুপকারক, পূর্বগামী এবং প্ররোচক। আমি নিজেও শীল পরিপূর্ণকারী এবং এই পঞ্চশত উপাসকেরাও শীল পূর্ণকারী। আমি নিজেও ব্রহ্মচারী, ধর্মজীবন যাপনকারী ও গ্রাম্যধর্ম মৈথুন হতে বিরত। এবং এই পঞ্চশত উপাসকেরাও ব্রহ্মচারী, ধর্মজীবন যাপনকারী ও গ্রাম্যধর্ম মৈথুন হতে বিরত। আমিও একাহারী, রাত্রিভোজনে বিরত এবং বৈকালিক ভোজন হতে বিরত এবং এই পঞ্চশত উপাসকেরাও একাহারী, রাত্রিভোজনে বিরত এবং বৈকালিক ভোজন হতে বিরত। এরূপ সমতুল্যহেতু <span class='add'>(আমাতে)</span> কিছুই অতিরিক্তরূপে নাই। এখন বাড়তি কিছুর জন্য আমাকে অগ্রসর হতে হবে।’</p>
<p><a class='ref sc' id='sc7' href='#sc7'>SC 7</a>অনন্তর, আনন্দ, উপাসক গবেসী যেখানে কাশ্যপ ভগবান, অর্হৎ, সম্যকসম্বুদ্ধ সেখানে গেলেন। উপস্থিত হয়ে কাশ্যপ ভগবান, অর্হৎ, সম্যকসম্বুদ্ধকে এরূপ বললেন, ‘ভন্তে, আমি ভগবানের নিকটে প্রব্রজ্যা ও উপসম্পদা লাভ করতে চাই।’ হে আনন্দ, উপাসক গবেসী কাশ্যপ ভগবান, অর্হৎ, সম্যকসম্বুদ্ধের নিকট প্রব্রজ্যা ও উপসম্পদা লাভ করলেন। অতঃপর আনন্দ, তরুণ গবেসী ভিক্ষু একাকী ধ্যানপরায়ণ, অপ্রমত্ত, বীর্যবান ও তদ্গত চিত্তে অবস্থান করতে করতে অচিরে যার জন্য কুলপুত্রগণ সম্যকরূপে আগার হতে অনাগারিক প্রব্রজ্যা গ্রহণ করেন; সেই অনুত্তর ব্রহ্মচর্যাবসান ইহজীবনে স্বয়ং অভিজ্ঞা দ্বারা সাক্ষাৎ করে, প্রাপ্ত হয়ে বাস করতে লাগলেন। জন্ম ক্ষীণ হয়েছে, ব্রহ্মচর্যব্রত উদ্‌যাপিত হয়েছে, করণীয়কৃত হয়েছে এবং এর জন্য আর অন্য কোনো করণীয় নাই, এরূপ বুঝতে পারলেন। আনন্দ, গবেসী ভিক্ষু অন্যতর অর্হৎ হলেন।</p>
<p><a class='ref sc' id='sc8' href='#sc8'>SC 8</a>অতঃপর, আনন্দ, সেই পাঁচশত উপাসকদের এরূপ চিন্তার উদ্রেক হলো : ‘আর্য গবেসী আমাদের বহুপকারী, পূর্বগামী, প্ররোচক, তিনি কেশশ্মশ্রূ মুণ্ডন করে কাষায় বস্ত্রে আচ্ছাদিত হয়ে আগার হতে অনাগারিক প্রব্রজিত হয়েছেন, তাহলে আমরাও নই কেন? অতঃপর, আনন্দ, সেই পঞ্চশত উপাসকেরা কাশ্যপ ভগবান, অর্হৎ, সম্যকসম্বুদ্ধের নিকট গমনপূর্বক তাকে এরূপ বললেন, ‘ভন্তে, আমরা ভগবানের নিকট প্রব্রজ্যা ও উপসম্পদা লাভ করতে চাই।’ আনন্দ, সেই পঞ্চশত উপাসকেরা কাশ্যপ ভগবান, অর্হৎ, সম্যকসম্বুদ্ধের নিকট প্রব্রজ্যা ও উপসম্পদা লাভ করলেন।</p>
<p><a class='ref sc' id='sc9' href='#sc9'>SC 9</a>অনন্তর, আনন্দ, গবেসী ভিক্ষুর এরূপ মনোভাব হলো : ‘আমি এই অনুত্তর বিমুক্তিসুখ বিনাবাধায়, বিনাশ্রমে এবং অনায়াসে লাভ করতে পারি। অহো! সত্যিই যদি এই পঞ্চশত ভিক্ষুরাও অনুত্তর বিমুক্তিসুখ বিনাবাধায়, বিনাশ্রমে এবং অনায়াসে লাভ করতে পারত।’ অতঃপর, আনন্দ, সেই পঞ্চশত ভিক্ষুগণ ধ্যানপরায়ণ, অপ্রমত্ত, বীর্যবান ও তদ্গত চিত্তে অবস্থান করতে করতে অচিরে যার জন্য কুলপুত্রগণ সম্যকরূপে আগার হতে অনাগারিক প্রব্রজ্যা গ্রহণ করেন; সেই অনুত্তর ব্রহ্মচর্যাবসান ইহজীবনে স্বয়ং অভিজ্ঞা দ্বারা সাক্ষাৎ করে, প্রাপ্ত হয়ে বাস করতে লাগলেন। জন্ম ক্ষীণ হয়েছে, ব্রহ্মচর্যব্রত উদ্‌যাপিত হয়েছে, করণীয়কৃত হয়েছে এবং এর জন্য আর অন্য কোনো করণীয় নাই, এরূপ বুঝতে পারলেন।</p>
<p><a class='ref sc' id='sc10' href='#sc10'>SC 10</a>এরূপে, আনন্দ, গবেসী প্রমুখ সেই পঞ্চশত ভিক্ষুরা উত্তরোত্তর, প্রণীত হতে প্রণীতরূপে প্রচেষ্টা করে অনুত্তর বিমুক্তি সুখ উপলব্ধি করলেন। তদ্ধেতু, আনন্দ, তোমাদের এরূপ শিক্ষা করা কর্তব্য : ‘উত্তরোত্তর, প্রণীত হতে প্রণীতরূপে প্রচেষ্টা করে অনুত্তর বিমুক্তিসুখ উপলব্ধি করব।’ আনন্দ, তোমাদের এরূপই শিক্ষা করা কর্তব্য।”</p>
<p class='end'><a class='ref sc' id='sc11' href='#sc11'>SC 11</a>গবেসী সূত্র সমাপ্ত।</p>
<p class='end'><a class='ref sc' id='sc12' href='#sc12'>SC 12</a>উপাসক বর্গ সমাপ্ত।</p>
<p class='uddana'>তস্সুদ্দানং/স্মারক গাথা</p>
<blockquote class='uddanagatha'>
<p><a class='ref sc' id='sc13' href='#sc13'>SC 13</a>দৌর্মনস্য, বিশারদ সূত্র হলো বিবৃত,<br>
নিরয়, বৈর, চণ্ডাল হয়েছে উল্লেখিত;<br>
প্রীতি, বাণিজ্য, রাজা সূত্র এথায় প্রকাশিত,<br>
গৃহী, গবেসীসহ উপাসক বর্গ হলো সমাপ্ত॥</p>
</blockquote>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
