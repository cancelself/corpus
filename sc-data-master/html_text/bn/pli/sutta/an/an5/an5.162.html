<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.162' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>আঘাত বর্গ</li>
</ul>
<h1 class='sutta'>৫.১৬২. দ্বিতীয় আঘাত অপসারণ সূত্র</h1>
</header>
<p><a class='ref sc' id='sc1' href='#sc1'>SC 1</a>তথায় আয়ুষ্মান সারিপুত্র ভিক্ষুদের ‘আবুসো ভিক্ষুগণ,’ বলে আহ্বান করলেন। ‘হ্যাঁ বন্ধু’ বলে সেই ভিক্ষুরা আয়ুষ্মান সারিপুত্রকে প্রত্যুত্তর প্রদান করলেন। অতঃপর আয়ুষ্মান সারিপুত্র এরূপ বললেন :</p>
<p><a class='ref sc' id='sc2' href='#sc2'>SC 2</a>হে আবুসোগণ, আঘাত অপসৃত করার জন্য পাঁচ প্রকার উপায় আছে। পঞ্চ কী কী?</p>
<p><a class='ref sc' id='sc3' href='#sc3'>SC 3</a>এক্ষেত্রে, আবুসোগণ, কোনো কোনো পুদ্গল কায়িক দিকে অপরিশুদ্ধ কিন্তু বাচনিক দিকে পরিশুদ্ধ। এরূপে, আবুসোগণ, সেই ব্যক্তির উৎপন্ন আঘাত অপসৃত করা উচিত।</p>
<p><a class='ref sc' id='sc4' href='#sc4'>SC 4</a>এক্ষেত্রে, আবুসোগণ, কোনো কোনো পুদ্গল বাচনিক দিকে অপরিশুদ্ধ কিন্তু কায়িক দিকে পরিশুদ্ধ। এরূপে, আবুসোগণ, সেই ব্যক্তির উৎপন্ন আঘাত অপসৃত করা উচিত।</p>
<p><a class='ref sc' id='sc5' href='#sc5'>SC 5</a>এক্ষেত্রে, আবুসোগণ, কোনো কোনো পুদ্গল কায়িক দিকে ও বাচনিক দিকে অপরিশুদ্ধ হয়। কিন্তু যথাসময়ে চিত্তের নির্মলতা ও প্রসাদভাব লাভ করে। এরূপে, আবুসোগণ, সেই ব্যক্তির উৎপন্ন আঘাত অপসৃত করা উচিত।</p>
<p><a class='ref sc' id='sc6' href='#sc6'>SC 6</a>এক্ষেত্রে, আবুসোগণ, কোনো কোনো পুদ্গল কায়িক দিকে ও বাচনিক দিকে অপরিশুদ্ধ হয়। এবং যথাসময়ে চিত্তের নির্মলতা ও প্রসাদভাব লাভ করে না। এরূপে, আবুসোগণ, সেই ব্যক্তির উৎপন্ন আঘাত অপসৃত করা উচিত।</p>
<p><a class='ref sc' id='sc7' href='#sc7'>SC 7</a>এক্ষেত্রে, আবুসোগণ, কোনো কোনো পুদ্গল কায়িক দিকে ও বাচনিক দিকে পরিশুদ্ধ হয় এবং যথাসময়ে চিত্তের নির্মলতা ও প্রসাদভাবও লাভ করে। এরূপে, আবুসোগণ, সেই ব্যক্তির উৎপন্ন আঘাত অপসৃত করা উচিত।</p>
<p><a class='ref sc' id='sc8' href='#sc8'>SC 8</a>তথায়, আবুসোগণ, যে পুদ্গল কায়িক দিকে অপরিশুদ্ধ কিন্তু বাচনিক দিকে পরিশুদ্ধ; তার কিরূপে উৎপন্ন আঘাত অপসৃত করা উচিত?</p>
<p><a class='ref sc' id='sc9' href='#sc9'>SC 9</a>যেমন, আবুসোগণ, পাংশুকূলিক ভিক্ষু পথমধ্যে জীর্ণবস্ত্র দেখে তা বাম পায়ের দ্বারা চেপে ধরে ডান পায়ের মাধ্যমে বিস্তার করে। তাতে যা ব্যবহারের যোগ্য তা সে গ্রহণ করে প্রস্থান করে। ঠিক এরূপেই, আবুসোগণ, যে ব্যক্তি কায়িক দিকে অপরিশুদ্ধ কিন্তু বাচনিক দিকে পরিশুদ্ধ; তার কায়িক দিক অপরিশুদ্ধতার দরুন সেই সময়ে মনযোগ দেয়া অকর্তব্য। কিন্তু বাচনিক দিকে পরিশুদ্ধ তার দরুন সেই সময়ে মনযোগ দেয়া কর্তব্য। এরূপে সেই পুদ্গলের আঘাত অপসৃত করা উচিত।</p>
<p><a class='ref sc' id='sc10' href='#sc10'>SC 10</a>তথায় আবুসোগণ, যে পুদ্গল বাচনিক দিকে অপরিশুদ্ধ কিন্তু কায়িক দিকে পরিশুদ্ধ; তার কিরূপে উৎপন্ন আঘাত অপসৃত করা উচিত?</p>
<p><a class='ref sc' id='sc11' href='#sc11'>SC 11</a>যেমন, আবুসোগণ, শৈবাল ও জলজ উদ্ভিদে আবৃত পুষ্কুরিনী। তথায়, ঘর্মাক্ত, গরমে পীড়িত, ক্লান্ত, তৃষিত, পিপাসিত ব্যক্তি আগমন করে। সে সেই পুষ্কুরিণীতে অবগাহণ করে উভয় হস্তে শৈবাল ও জলজ উদ্ভিদ এদিক-সেদিক সরিয়ে দিয়ে অঞ্জলিপূর্ণ জল পান করে প্রস্থান করে। ঠিক এরূপেই, আবুসোগণ, যে ব্যক্তি বাচনিক দিকে অপরিশুদ্ধ কিন্তু কায়িক দিকে পরিশুদ্ধ; তার বাচনিক দিক অপরিশুদ্ধতার দরুন সেই সময়ে মনযোগ দেয়া অকর্তব্য। কিন্তু কায়িক দিক পরিশুদ্ধতার দরুন সেই সময়ে মনযোগ দেয়া কর্তব্য। এরূপে সেই পুদ্গলের আঘাত অপসৃত করা উচিত।</p>
<p><a class='ref sc' id='sc12' href='#sc12'>SC 12</a>তথায়, আবুসোগণ, যে পুদ্গল কায়িক ও বাচনিক দিকে অপরিশুদ্ধ কিন্তু যথাসময়ে চিত্তের নির্মলতা ও প্রসাদভাব লাভ করে। তার কিরূপে উৎপন্ন আঘাত অপসৃত করা উচিত?</p>
<p><a class='ref sc' id='sc13' href='#sc13'>SC 13</a>যেমন, আবুসোগণ, গরুর পাদচিহ্নে সামান্য জল। তথায়, ঘর্মাক্ত, গরমে পীড়িত, ক্লান্ত, তৃষিত, পিপাসিত ব্যক্তি আগমন করলে তার এরূপ চিন্তার উদয় হয়, ‘এখানে গরুর পাদচিহ্নে সামান্য জল আছে। যদি আমি অঞ্জলি বা পাত্র দ্বারা তা পান করি তাহলে বিলোড়ন ও নাড়ানোর দরুন তা পানের অযোগ্যই করব। সেহেতু, নিশ্চয়ই আমি হাত-পা পশুর ভঙ্গিমায় করে গরুর জল পানের ন্যায় জল পান করে প্রস্থান করব।’ সে হাত-পা পশুর ভঙ্গিমায় করে গরুর জল পানের ন্যায় জল পান করে প্রস্থান করে। ঠিক তদ্রূপ, আবুসোগণ, যে পুদ্গল কায়িক ও বাচনিক দিকে অপরিশুদ্ধ কিন্তু যথাসময়ে চিত্তের নির্মলতা ও প্রসাদভাব লাভ করে, তার কায়িক দিক অপরিশুদ্ধতার দরুন সেই সময়ে মনযোগ দেয়া অকর্তব্য। এমনকি বাচনিক দিক অপরিশুদ্ধতার দরুন সেই সময়ে মনযোগ দেয়া অকর্তব্য। কিন্তু যথাসময়ে চিত্তের নির্মলতা ও প্রসাদভাব অর্জনহেতু সেই সময়েই তার মনোযোগ দেয়া কর্তব্য। এরূপে, সেই পুদ্গলের আঘাত অপসৃত করা উচিত।</p>
<p><a class='ref sc' id='sc14' href='#sc14'>SC 14</a>তথায় আবুসোগণ, যে পুদ্গল কায়িক ও বাচনিক দিকে অপরিশুদ্ধ এবং যথাসময়েও চিত্তের নির্মলতা ও প্রসাদভাব লাভ করে না; তার কিরূপে উৎপন্ন আঘাত অপসারণ করা উচিত?</p>
<p><a class='ref sc' id='sc15' href='#sc15'>SC 15</a>যেমন, আবুসোগণ, দীর্ঘপথে গমনকারী অসুস্থ, দুঃখিত ও পীড়িত ব্যক্তি যার সম্মুখে ও পশ্চাতে অবস্থিত গ্রামও বহুদূরে। সে উপযুক্ত ভোজন, ভৈষজ্য, সেবক এবং গ্রাম-নায়কও লাভ করে না। তথায় দীর্ঘপথ গমনকারী অন্যতর ব্যক্তি যদি তাকে দেখে তার প্রতি এরূপে করুণা, সমবেদনা, অনুকম্পা জাগ্রত করে যে ‘অহো! সত্যিই এই ব্যক্তির উপযুক্ত ভোজন, ভৈষজ্য, যোগ্য সেবক ও গ্রাম-নায়ক লাভ করা উচিত। তার কারণ কী? কারণ, যাতে এই ব্যক্তি এখানে দুঃখ-দুর্দশা প্রাপ্ত না হয়!’ ঠিক তদ্রূপই, আবুসোগণ, যে পুদ্গল কায়িক ও বাচনিক দিকে অপরিশুদ্ধ এবং যথাসময়ে চিত্তের নির্মলতা ও প্রসাদভাব লাভ করে না; আবুসোগণ, সত্যিই এ জাতীয় ব্যক্তির প্রতি এরূপে করুণা, সমবেদনা ও অনুকম্পা জাগ্রত করা উচিত যে ‘অহো! সত্যিই এই আয়ুষ্মান কায়-দুশ্চরিত্র ত্যাগ করে কায়-সুচরিত্র অনুশীলন করুক, বাচনিক দুশ্চরিত্র ত্যাগ করে বাচনিক সুচরিত্র অনুশীলন করুক, মনোদুশ্চরিত্র ত্যাগ করে মনোসুচরিত্র অনুশীলন করুক।’ তার কারণ কী? কারণ, যাতে এই আয়ুষ্মান কায়ভেদে মৃত্যুর পর অপায়-দুর্গতি বিনিপাত নিরয়ে উৎপন্ন না হয়! এরূপে সেই পুদ্গলের আঘাত অপসৃত করা উচিত।</p>
<p><a class='ref sc' id='sc16' href='#sc16'>SC 16</a>তথায়, আবুসোগণ, যে পুদ্গল কায়িক ও বাচনিক দিকে পরিশুদ্ধ এবং যথাসময়েও চিত্তের নির্মলতা ও প্রসাদভাব লাভ করে; তার কিরূপে উৎপন্ন আঘাত অপসারণ করা উচিত?</p>
<p><a class='ref sc' id='sc17' href='#sc17'>SC 17</a>যেমন, আবুসোগণ, নির্মল, মনোরম, শীতল, বিশুদ্ধ জলসম্পন্ন পুস্কুরিণী, যাতে মনোজ্ঞ বিশ্রামস্থল আছে এবং নানাবৃক্ষে আবৃত। তথায়, ঘর্মাক্ত, গরমে পীড়িত, ক্লান্ত, তৃষিত, পিপাসিত ব্যক্তি আগমন করলে সে সেই পুস্কুরিণীতে অবগাহণপূর্বক স্নান করে, জল পান করে উত্থিত হয়ে তথায়ই বৃক্ষছায়ায় উপবেশনপূর্বক শয়ন করে।</p>
<p><a class='ref sc' id='sc18' href='#sc18'>SC 18</a>এরূপে, আবুসোগণ, যে পুদ্গল কায়িক ও বাচনিক দিকে পরিশুদ্ধ এবং যথাসময়ে চিত্তের নির্মলতা ও প্রসাদভাব লাভ করে; তার কায়িক দিক পরিশুদ্ধতার দরুন সেই সময়ে মনযোগ দেয়া কর্তব্য। তার বাচনিক দিক পরিশুদ্ধতার দরুন সেই সময়ে মনোযোগ দেয়া কর্তব্য এবং যথাসময়ে চিত্তের নির্মলতা ও প্রসাদভাব অর্জনহেতু সেই সময়ে মনোযোগ দেয়া কর্তব্য।</p>
<p><a class='ref sc' id='sc19' href='#sc19'>SC 19</a>এরূপে সেই পুদ্গলের আঘাত অপসৃত করা উচিত। আবুসোগণ, সম্পূর্ণরূপে প্রশান্ত পুদ্গলের চিত্ত নির্মল হয়।</p>
<p><a class='ref sc' id='sc20' href='#sc20'>SC 20</a>হে ভিক্ষুগণ, এই পঞ্চবিধ আঘাত অপসৃত করণের উপায়, যদ্বারা ভিক্ষুর নিকট উৎপন্ন আঘাত সর্বতোভাবে অপসৃত করা উচিত।”</p>
<p class='end'><a class='ref sc' id='sc21' href='#sc21'>SC 21</a>দ্বিতীয় আঘাত অপসারণ সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
