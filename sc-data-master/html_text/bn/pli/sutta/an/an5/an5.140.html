<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.140' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>রাজা বর্গ</li>
</ul>
<h1 class='sutta'>৫.১৪০. শ্রোত্র সূত্র</h1>
</header>
<p><a class='ref sc' id='sc1' href='#sc1'>SC 1</a>“হে ভিক্ষুগণ, পঞ্চবিধ অঙ্গে সমৃদ্ধ রাজহস্তী রাজার যোগ্য, রাজভোগ্য এবং রাজ-অঙ্গরূপে বিবেচিত হয়। পঞ্চ কী কী?</p>
<p><a class='ref sc' id='sc2' href='#sc2'>SC 2</a>এক্ষেত্রে ভিক্ষুগণ, রাজহস্তী শ্রোতা, হত্যাকারী, রক্ষক, সহ্যশীল ও গমনকারী হয়।</p>
<p><a class='ref sc' id='sc3' href='#sc3'>SC 3</a>ভিক্ষুগণ, কিরূপে রাজহস্তী শ্রোতা হয়?</p>
<p><a class='ref sc' id='sc4' href='#sc4'>SC 4</a>এক্ষেত্রে ভিক্ষুগণ, রাজহস্তীকে যথাশীঘ্র হস্তী দমনকারী সারথী কার্য করাতে প্রচেষ্টা করে-তা পূর্বে কৃত বা অকৃত হওয়া সত্ত্বেও সে তা কার্যে পরিণত করে, মনসংযোগ করে এবং সম্পূর্ণরূপে চিত্তকে একীভূত করে কান পেতে শ্রবণ করে। এরূপে, ভিক্ষুগণ, রাজহস্তী শ্রোতা হয়।</p>
<p><a class='ref sc' id='sc5' href='#sc5'>SC 5</a>ভিক্ষুগণ, কিরূপে রাজহস্তী হত্যাকারী হয়?</p>
<p><a class='ref sc' id='sc6' href='#sc6'>SC 6</a>এক্ষেত্রে ভিক্ষুগণ, রাজহস্তী সংগ্রামগত হয়ে হস্তী হত্যা করে, হস্ত্যারোহীকে হত্যা করে, রথ ধ্বংস করে, রথারোহীকেও হত্যা করে এবং পদাতিক সৈন্যও হত্যা করে। এরূপে, ভিক্ষুগণ, রাজহস্তী হত্যাকারী হয়।</p>
<p><a class='ref sc' id='sc7' href='#sc7'>SC 7</a>ভিক্ষুগণ, কিরূপে রাজহস্তী রক্ষক হয়?</p>
<p><a class='ref sc' id='sc8' href='#sc8'>SC 8</a>এক্ষেত্রে ভিক্ষুগণ, রাজহস্তী সংগ্রামে গমন করে নিজ কায়ের পুরোভাগ রক্ষা করে, পশ্চাৎভাগ রক্ষা করে, সম্মুখের পাদ রক্ষা করে, পশ্চাৎভাগের পাদ রক্ষা করে, মস্তক রক্ষা করে, কর্ণ রক্ষা করে, দন্ত রক্ষা করে, শুঁড় রক্ষা করে, লেজ রক্ষা করে এবং আরোহীকেও রক্ষা করে। এরূপে, ভিক্ষুগণ, রাজহস্তী রক্ষক হয়।</p>
<p><a class='ref sc' id='sc9' href='#sc9'>SC 9</a>ভিক্ষুগণ, কিরূপে রাজহস্তী সহ্যশীল হয়?</p>
<p><a class='ref sc' id='sc10' href='#sc10'>SC 10</a>এক্ষেত্রে ভিক্ষুগণ, রাজহস্তী সংগ্রামে গমনপূর্বক বর্শার আঘাত, তলোয়ালের আঘাত, তীরের আঘাত, কুঠারাঘাত এবং ভেরী, ঢাক-ঢোল, শাঁখের শব্দ ও গোলমাল সহ্য করে। এরূপে, ভিক্ষুগণ, রাজহস্তী সহ্যশীল হয়।</p>
<p><a class='ref sc' id='sc11' href='#sc11'>SC 11</a>ভিক্ষুগণ, কিরূপে রাজহস্তী গমনকারী হয়?</p>
<p><a class='ref sc' id='sc12' href='#sc12'>SC 12</a>এক্ষেত্রে ভিক্ষুগণ, রাজহস্তীকে যথাশীঘ্র আরোহী যে দিকে প্রেরণ করে-সেই দিকে যদি সে পূর্বে গিয়ে থাকে কিংবা না গিয়ে থাকলেও সে তথায় দ্রুত গমন করে। এরূপে, ভিক্ষুগণ, রাজহস্তী গমনকারী হয়।</p>
<p><a class='ref sc' id='sc13' href='#sc13'>SC 13</a>ভিক্ষুগণ, এই পঞ্চবিধ অঙ্গে সমৃদ্ধ রাজহস্তী রাজার যোগ্য, রাজভোগ্য এবং রাজ-অঙ্গরূপে বিবেচিত হয়।</p>
<p><a class='ref sc' id='sc14' href='#sc14'>SC 14</a>ঠিক তদ্রূপই, ভিক্ষুগণ, পঞ্চবিধ ধর্মে সমন্নাগত ভিক্ষু আহ্বানযোগ্য, আতিথেয়তার যোগ্য, দক্ষিণার যোগ্য, অঞ্জলিকরণীয় এবং জগতে অনুত্তর পুণ্যক্ষেত্র হয়। পঞ্চ কী কী?</p>
<p><a class='ref sc' id='sc15' href='#sc15'>SC 15</a>এক্ষেত্রে ভিক্ষুগণ, ভিক্ষু শ্রোতা, হত্যাকারী, রক্ষক, সহ্যশীল এবং গমনকারী হয়।</p>
<p><a class='ref sc' id='sc16' href='#sc16'>SC 16</a>ভিক্ষুগণ, কিরূপে ভিক্ষু শ্রোতা হয়?</p>
<p><a class='ref sc' id='sc17' href='#sc17'>SC 17</a>এক্ষেত্রে ভিক্ষুগণ, ভিক্ষু তথাগত কর্তৃক ঘোষিত ধর্ম-বিনয় দেশনাকালে তা কার্যে পরিণত করে, মনসংযোগ করে এবং সম্পূর্ণরূপে চিত্তকে একীভূত করে কান পেতে শ্রবণ করে। এরূপে, ভিক্ষুগণ, ভিক্ষু শ্রোতা হয়।</p>
<p><a class='ref sc' id='sc18' href='#sc18'>SC 18</a>ভিক্ষুগণ, কিরূপে ভিক্ষু হত্যাকারী হয়?</p>
<p><a class='ref sc' id='sc19' href='#sc19'>SC 19</a>এক্ষেত্রে ভিক্ষুগণ, ভিক্ষু উৎপন্ন কাম-বিতর্কে অবস্থান করে না, তা পরিত্যাগ করে, অপনোদন <span class='add'>(বা হত্যা)</span> করে, অপসৃত করে এবং তৎসমস্তের চরম নিবৃত্তি সাধিত করে। উৎপন্ন ব্যাপাদ-বিতর্কে অবস্থান করে না, তা পরিত্যাগ করে, অপনোদন <span class='add'>(বা হত্যা)</span> করে, অপসৃত করে এবং তৎসমস্তের চরম নিবৃত্তি সাধিত করে। উৎপন্ন বিহিংসা-বিতর্কে অবস্থান করে না, তা পরিত্যাগ করে, অপনোদন <span class='add'>(বা হত্যা)</span> করে, অপসৃত করে এবং তৎসমস্তের চরম নিবৃত্তি সাধিত করে। সে উৎপন্ন পাপ-অকুশলধর্মে অবস্থান করে না, তা পরিত্যাগ করে, অপনোদন <span class='add'>(বা হত্যা)</span> করে, অপসৃত করে এবং তৎসমস্তের চরম নিবৃত্তি সাধিত করে। এরূপে, ভিক্ষুগণ, ভিক্ষু হত্যাকারী হয়।</p>
<p><a class='ref sc' id='sc20' href='#sc20'>SC 20</a>ভিক্ষুগণ, কিরূপে ভিক্ষু রক্ষক হয়?</p>
<p><a class='ref sc' id='sc21' href='#sc21'>SC 21</a>এক্ষেত্রে ভিক্ষুগণ, ভিক্ষু চক্ষু দ্বারা রূপ দেখে নিমিত্তগ্রাহী হয় না ও অনুব্যঞ্জনগ্রাহী হয় না। যে কারণে চক্ষু-ইন্দ্রিয় অসংযত বিহারীর অভিধ্যা, দৌর্মনস্যাদি পাপ-অকুশলধর্ম অনুস্রাবিত হয়; সে তা সংযমের নিমিত্ত উপায় অনুসরণ করে। সে চক্ষু-ইন্দ্রিয় রক্ষা করে এবং চক্ষু-ইন্দ্রিয়ে সংযত হয়। সে কর্ণ দ্বারা শব্দ শ্রবণ করে নিমিত্তগ্রাহী হয় না ও অনুব্যঞ্জনগ্রাহী হয় না। যে কারণে কর্ণ-ইন্দ্রিয় অসংযত বিহারীর অভিধ্যা, দৌর্মনস্যাদি পাপ-অকুশলধর্ম অনুস্রাবিত হয়; সে তা সংযমের নিমিত্ত উপায় অনুসরণ করে। সে কর্ণ-ইন্দ্রিয় রক্ষা করে এবং কর্ণ-ইন্দ্রিয়ে সংযত হয়। সে নাসিকা দ্বারা গন্ধ আঘ্রাণ করে নিমিত্তগ্রাহী হয় না ও অনুব্যঞ্জনগ্রাহী হয় না। যে কারণে নাসিকা-ইন্দ্রিয় অসংযত বিহারীর অভিধ্যা, দৌর্মনস্যাদি পাপ-অকুশলধর্ম অনুস্রাবিত হয়; সে তা সংযমের নিমিত্ত উপায় অনুসরণ করে। সে নাসিকা-ইন্দ্রিয় রক্ষা করে এবং নাসিকা-ইন্দ্রিয়ে সংযত হয়। সে জিহ্বা দ্বারা রস আস্বাদন করে নিমিত্তগ্রাহী হয় না ও অনুব্যঞ্জনগ্রাহী হয় না। যে কারণে জিহ্বা-ইন্দ্রিয় অসংযত বিহারীর অভিধ্যা, দৌর্মনস্যাদি পাপ-অকুশলধর্ম অনুস্রাবিত হয়; সে তা সংযমের নিমিত্ত উপায় অনুসরণ করে। সে জিহ্বা-ইন্দ্রিয় রক্ষা করে এবং জিহ্বা-ইন্দ্রিয়ে সংযত হয়। সে কায় দ্বারা সপ্রষ্টব্য স্পর্শ করে নিমিত্তগ্রাহী হয় না ও অনুব্যঞ্জনগ্রাহী হয় না। যে কারণে কায়-ইন্দ্রিয় অসংযত বিহারীর অভিধ্যা, দৌর্মনস্যাদি পাপ-অকুশলধর্ম অনুস্রাবিত হয়; সে তা সংযমের নিমিত্ত উপায় অনুসরণ করে। সে কায়-ইন্দ্রিয় রক্ষা করে এবং কায়-ইন্দ্রিয়ে সংযত হয়। সে মন দ্বারা ধর্ম বিজ্ঞাত হয়ে নিমিত্তগ্রাহী হয় না ও অনুব্যঞ্জনগ্রাহী হয় না। যে কারণে মন-ইন্দ্রিয় অসংযত বিহারীর অভিধ্যা, দৌর্মনস্যাদি পাপ-অকুশলধর্ম অনুস্রাবিত হয়; সে তা সংযমের নিমিত্ত উপায় অনুসরণ করে। সে মন-ইন্দ্রিয় রক্ষা করে এবং মন-ইন্দ্রিয়ে সংযত হয়। এরূপেই, ভিক্ষুগণ, ভিক্ষু রক্ষক হয়।</p>
<p><a class='ref sc' id='sc22' href='#sc22'>SC 22</a>ভিক্ষুগণ, কিরূপে ভিক্ষু সহ্যশীল হয়?</p>
<p><a class='ref sc' id='sc23' href='#sc23'>SC 23</a>এক্ষেত্রে ভিক্ষুগণ, ভিক্ষু শীত, গ্রীষ্ম, ক্ষুধা, পিপাসা, ডাঁশ-মশক, বাতাস-তাপ, সরীসৃপাদির সংস্পর্শে সহ্যশীল হয়। সে দুর্বাক্য, অসম্ভাষণ এবং উৎপন্ন শারীরিক তীব্র, তীক্ষ্ণ, নিদারুণ পীড়নকর, যন্ত্রণাদায়ক, অমনোজ্ঞ ও প্রাণ হরণকারী দুঃখবেদনা সহিষ্ণু প্রকৃতির হয়। এরূপে, ভিক্ষুগণ, ভিক্ষু সহ্যশীল হয়।</p>
<p><a class='ref sc' id='sc24' href='#sc24'>SC 24</a>ভিক্ষুগণ, কিরূপে ভিক্ষু গমনকারী হয়?</p>
<p><a class='ref sc' id='sc25' href='#sc25'>SC 25</a>এক্ষেত্রে ভিক্ষুগণ, ভিক্ষু যে দিকে পূর্বে যায় নি কিন্তু সেই দীর্ঘ ভ্রমণের দ্বারা সর্ব সংস্কারের শান্তি, সর্ব উপধির <span class='add'>(পুনর্জন্মের মূল)</span> পরিত্যাগ, তৃষ্ণাক্ষয়, বিরাগ, নিরোধ এবং নির্বাণ লাভ হয়, সেথায় দ্রুত গমন করে। এরূপে, ভিক্ষুগণ, ভিক্ষু গমনকারী হয়। ভিক্ষুগণ, এই পঞ্চবিধ ধর্মে সমৃদ্ধ ভিক্ষু আহ্বানযোগ্য, আতিথেয়তার যোগ্য, দক্ষিণার যোগ্য, অঞ্জলিকরণীয় এবং জগতে অনুত্তর পুণ্যক্ষেত্র হয়।”</p>
<p class='end'><a class='ref sc' id='sc26' href='#sc26'>SC 26</a>শ্রোত্র সূত্র সমাপ্ত।</p>
<p class='end'><a class='ref sc' id='sc27' href='#sc27'>SC 27</a>রাজবর্গ সমাপ্ত।</p>
<p class='uddana'>তস্সুদ্দানং/স্মারক গাথা</p>
<blockquote class='uddanagatha'>
<p><a class='ref sc' id='sc28' href='#sc28'>SC 28</a>চক্রানুবর্তন দুই, ধর্মরাজ আর চতুর্দিক সূত্র;<br>
প্রার্থনা দুই, অল্প নিদ্রাগত আর বহুভোজী সূত্র,<br>
অক্ষম, শ্রোত্রসহ দশে বর্গ সমাপিত॥</p>
</blockquote>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
