<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.68' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>সংজ্ঞা বর্গ</li>
</ul>
<h1 class='sutta'>৫.৬৮. দ্বিতীয় ঋদ্ধিপাদ সূত্র</h1>
</header>
<p><a class='ref sc' id='sc1' href='#sc1'>SC 1</a>“হে ভিক্ষুগণ, আমি সম্বোধি লাভের পূর্বে অনভিসম্বুদ্ধ, বোধিসত্ত্বাবস্থায় সমানভাবে পাঁচটি ধর্ম অনুশীলন করেছিলাম এবং পাঁচটি ধর্ম বহুলীকৃত করেছিলাম। সেই পঞ্চ কী কী? যথা :</p>
<p><a class='ref sc' id='sc2' href='#sc2'>SC 2</a>ভিক্ষুগণ, এক্ষেত্রে, আমি সমাধি, প্রচেষ্টা এবং সংস্কারসমৃদ্ধ ছন্দ-ঋদ্ধিপাদ ভাবিত করেছিলাম; সমাধি, প্রচেষ্টা এবং সংস্কারসমৃদ্ধ বীর্য-ঋদ্ধিপাদ ভাবিত করেছিলাম; সমাধি, প্রচেষ্টা এবং সংস্কারসমৃদ্ধ চিত্ত-ঋদ্ধিপাদ ভাবিত করেছিলাম; সমাধি, প্রচেষ্টা এবং সংস্কারসমৃদ্ধ বীমাংসা <span class='add'>(গবেষণা)</span>-ঋদ্ধিপাদ ভাবিত করেছিলাম। পঞ্চমত অধিক মাত্রায় পরাক্রমশালী ছিলাম। ভিক্ষুগণ, সেই আমি এই পঞ্চবিধ ধর্ম উৎসাহের সাথে ভাবিত ও বহুলীকৃত করে সেই সেই বিষয়ে অভিজ্ঞা দ্বারা সম্যক উপলব্ধি করণীয় ধর্মের প্রতি চিত্তকে নমিত করেছিলাম। যা শুধুমাত্র অভিজ্ঞা দ্বারা প্রত্যক্ষ করা যায়। স্মরণের প্রয়োজন বোধ হওয়া মাত্রই তথায় তথায়ই আমি প্রত্যক্ষ অভিজ্ঞতা অর্জন করেছিলাম।</p>
<p><a class='ref sc' id='sc3' href='#sc3'>SC 3</a>আমি আকাঙ্ক্ষা করেছিলাম যে ‘আমি অনেক প্রকার ঋদ্ধি অধিগত করব; যথা : এক হয়েও বহু হবো, বহুসংখ্যক হয়েও এক হবো, আবির্ভাব, তিরোভাব <span class='add'>(অন্তর্ধান)</span> করব; দেয়াল, প্রাকার বা প্রাচীর এবং পর্বতে আকাশের ন্যায় অসংলগ্নভাবে গমন করব; মাটিতেও জলের ন্যায় ভাসব ও ডুববো, মাটির ন্যায় জলে অনাদ্রভাবে গমন করব; পক্ষীর ন্যায় আকাশে পর্যঙ্কাবদ্ধ <span class='add'>(বীরাসন)</span> হয়ে ভ্রমণ করব, এরূপ মহাঋদ্ধিসম্পন্ন ও মহানুভবসম্পন্ন চন্দ্র-সূর্যকে হস্ত দ্বারা স্পর্শ ও পরিমর্দন করব এবং যতদূর ব্রহ্মলোক রয়েছে ততদূর পর্যন্ত আপন কায়ে বশীভূত করব।’ স্মরণের প্রয়েজনে বোধ হওয়া মাত্রই আমি প্রত্যক্ষ অভিজ্ঞতা অর্জন করেছিলাম।</p>
<p><a class='ref sc' id='sc4' href='#sc4'>SC 4</a>আমি আকাঙ্ক্ষা করেছিলাম যে ‘আমি মনুষ্য শক্তির অতীত, বিশুদ্ধ, দিব্য-শ্রোত্রধাতু দ্বারা দূরবর্তী ও সমীপস্থ দিব্য ও মনুষ্য উভয় শব্দ শুনব।’ স্মরণের প্রয়োজনে বোধ হওয়া মাত্রই আমি প্রত্যক্ষ অভিজ্ঞতা অর্জন করেছিলাম।</p>
<p><a class='ref sc' id='sc5' href='#sc5'>SC 5</a>আমি আকাঙ্ক্ষা করেছিলাম যে ‘আমি অপরসত্ত্ব ও অপর পুদগলের চিত্ত স্বচিত্তে পরীক্ষা করে জানব, সরাগ-চিত্তকে <span class='add'>(কাম লালসাপূর্ণ চিত্ত)</span> সরাগ-চিত্ত হিসাবে জানব, বীতরাগ <span class='add'>(কামলালসাহীন)</span>-চিত্তকে বীতরাগ-চিত্ত হিসাবে জানব, সদ্বেষ-চিত্তকে সদ্বেষ-চিত্ত হিসাবে জানব, বীতদ্বেষ <span class='add'>(দ্বেষহীন)</span>-চিত্তকে বীতদ্বেষ-চিত্ত হিসাবে জানব, সমোহ <span class='add'>(মোহাচ্ছন্ন)</span> চিত্তকে সমোহ-চিত্ত হিসাবে জানব, বীতমোহ-চিত্তকে বীতমোহ-চিত্ত হিসাবে জানব, বিক্ষিপ্ত চিত্তকে বিক্ষিপ্ত চিত্ত হিসাবে জানব, সংক্ষিপ্ত-চিত্তকে <span class='add'>(একাগ্র চিত্ত)</span> সংক্ষিপ্ত-চিত্ত হিসাবে জানব, মহদ্‌গত বা অত্যুচ্চ-চিত্তকে মহদ্‌গত-চিত্ত হিসাবে জানব, অমহদ্‌গত-চিত্তকে অমহদ্‌গত-চিত্ত হিসাবে জানব, সউত্তর <span class='add'>(উচ্চতর)</span>-চিত্তকে সউত্তর-চিত্ত হিসাবে জানব, অনুত্তর <span class='add'>(অতুল্য)</span>-চিত্তকে অনুত্তর-চিত্ত হিসাবে জানব, সমাহিত-চিত্তকে সমাহিত-চিত্ত হিসাবে জানব, অসমাহিত-চিত্তকে অসমাহিত-চিত্ত হিসাবে জানব, বিমুক্তচিত্তকে বিমুক্তচিত্ত হিসাবে জানব, অবিমুক্তচিত্তকে অবিমুক্তচিত্ত হিসাবে জানব। স্মরণের প্রয়োজনে বোধ হওয়া মাত্রই আমি প্রত্যক্ষ অভিজ্ঞতা অর্জন করেছিলাম।</p>
<p><a class='ref sc' id='sc6' href='#sc6'>SC 6</a>আমি আকাঙ্ক্ষা করেছিলাম যে ‘আমি অনেকবিধ পূর্বজন্ম অনুস্মরণ করি; যথা : এক জন্ম, দুই জন্ম, তিন জন্ম, চার জন্ম, পাঁচ জন্ম, দশ জন্ম, বিশ জন্ম, ত্রিশ জন্ম, চল্লিশ জন্ম, পঞ্চাশ জন্ম, শত জন্ম, সহস্র জন্ম, শত সহস্র <span class='add'>(লক্ষ)</span> জন্ম, এমনকি বহু সংবর্ত কল্প, বহু বিবর্ত কল্প, বহু সংবর্ত-বিবর্ত কল্পে-অমুক জন্মে আমার এই নাম, এই গোত্র, এই বর্ণ, এই ছিল সুখ-দুঃখ ভোগ, এই পরিমাণ আয়ু ছিল, সেখান হতে চ্যুত হয়ে ওই স্থানে জন্মগ্রহণ করেছি-তথায় এই নাম, এই গোত্র, এই বর্ণ, এই আহার, এই ছিল সুখ-দুঃখ ভোগ, এই পরিমাণ আয়ু ছিল, সেখান হতে চ্যুত হয়ে এখানে জন্মগ্রহণ করেছি। এই প্রকারে আকার ও গতিসহ বহুবিধ পূর্বজন্ম অনুস্মরণ করি।’ স্মরণের প্রয়েজনে বোধ হওয়া মাত্রই আমি প্রত্যক্ষ অভিজ্ঞতা অর্জন করেছিলাম।</p>
<p><a class='ref sc' id='sc7' href='#sc7'>SC 7</a>আমি আকাঙ্ক্ষা করেছিলাম যে ‘আমি বিশুদ্ধ লোকাতীত দিব্যচক্ষু দ্বারা চ্যুতির সময়, উৎপত্তির সময়, হীন-উৎকৃষ্ট, সুরূপ-কুরূপ, সুগত-দুর্গত সত্ত্বগণকে দর্শন করব। যথাকর্মানুরূপ গতিপ্রাপ্ত সত্ত্বগণকে জানব-এই সকল সত্ত্ব কায়-দুশ্চরিত, বাক্‌-দুশ্চরিত, মনোদুশ্চরিত-সমন্বিত; আর্যগণের প্রতি নিন্দাকারী, মিথ্যাদৃষ্টিসম্পন্ন, মিথ্যাদৃষ্টিজাত কর্ম সম্পাদন করার ফলে দেহান্তে মৃত্যুর পর অপায়-দুর্গতি, বিনিপাত নিরয়ে উৎপন্ন হয়েছে। এবং এই সকল সত্ত্ব কায়-সুচরিত, বাক্‌-সুচরিত, মনোসুচরিত-সমন্বিত, আর্যগণের অনিন্দুক, সম্যক দৃষ্টিসম্পন্ন, সম্যক দৃষ্টিজাত কর্ম পরিগ্রাহী হওয়ার ফলে কায়ভেদে মৃত্যুর পর সুগতি স্বর্গলোকে উৎপন্ন হয়েছে। এইরূপে বিশুদ্ধ লোকতীত দিব্যচক্ষু দ্বারা চ্যুতির সময়, উৎপত্তির সময়, হীন-উৎকৃষ্ট, সুরূপ-কুরূপ, সুগত-দুর্গত সত্ত্বগণকে দর্শন করব। যথাকর্মানুরূপ গতিপ্রাপ্ত সত্ত্বগণকে জানব।’ স্মরণের প্রয়েজনে বোধ হওয়া মাত্রই আমি প্রত্যক্ষ অভিজ্ঞতা অর্জন করেছিলাম।</p>
<p><a class='ref sc' id='sc8' href='#sc8'>SC 8</a>আমি আকাঙ্ক্ষা করেছিলাম যে ‘আমি আসবসমূহের ক্ষয়ে অনাসব এবং ইহজীবনে স্বয়ং অভিজ্ঞা দ্বারা চিত্তবিমুক্তি ও প্রজ্ঞাবিমুক্তি প্রত্যক্ষ করে ও লাভ করে অবস্থান করব।’ স্মরণের প্রয়েজনে বোধ হওয়া মাত্রই আমি প্রত্যক্ষ অভিজ্ঞতা অর্জন করেছিলাম।”</p>
<p class='end'><a class='ref sc' id='sc9' href='#sc9'>SC 9</a>দ্বিতীয় ঋদ্ধিপাদ সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
