<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.44' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>মুণ্ডরাজ বর্গ</li>
</ul>
<h1 class='sutta'>৫.৪৪. মনোজ্ঞ বিষয় দানকারী সূত্র</h1>
</header>
<p><a class='ref sc' id='sc1' href='#sc1'>SC 1</a>একসময় ভগবান বৈশালীর নিকটস্থ মহাবনে কূটাগার শালায় অবস্থান করছিলেন। অনন্তর ভগবান পূর্বাহ্ণসময়ে চীবর পরিধান করে পাত্র-চীবর নিয়ে যেখানে গৃহপতি উগ্গের আবাস সেখানে উপস্থিত হলেন। উপস্থিত হয়ে প্রজ্ঞাপ্ত আসনে উপবেশন করলেন। অতঃপর গৃহপতি ভগবান সকাশে উপস্থিত হয়ে ভগবানকে অভিবাদনপূর্বক একপাশে বসলেন। একপাশে উপবিষ্ট গৃহপতি উগ্গ ভগবানকে এরূপ বললেন :</p>
<p><a class='ref sc' id='sc2' href='#sc2'>SC 2</a>“ভন্তে, আমি ভগবানের সম্মুখে এরূপ শুনেছি এবং এরূপ গ্রহণ করেছি যে ‘মনোজ্ঞ বিষয় দানকারী মনোরমই লাভ করে।’ ভন্তে, শালপুষ্প দ্বারা তৈরীকৃত যাগু আমার মনোজ্ঞ খাদ্য। তাই ভগবান, আমাকে অনুকম্পাপূর্বক তা গ্রহণ করুন।” ভগবান অনুকম্পাপূর্বক গ্রহণ করলেন।</p>
<p><a class='ref sc' id='sc3' href='#sc3'>SC 3</a>“ভন্তে, আমি ভগবানের সম্মুখে এরূপ শুনেছি এবং এরূপ গ্রহণ করেছি যে ‘মনোজ্ঞ বিষয় দানকারী মনোরমই লাভ করে।’ ভন্তে, মিষ্টিরস দ্বারা রন্ধিত <span class='add'>(সম্পূর্ণ কালো)</span> শুকরের মাংস আমার প্রিয় খাদ্য। তাই ভগবান, আমাকে অনুকম্পাপূর্বক তা গ্রহণ করুন।” ভগবান অনুকম্পাপূর্বক গ্রহণ করলেন।</p>
<p><a class='ref sc' id='sc4' href='#sc4'>SC 4</a>“ভন্তে, আমি ভগবানের সম্মুখে এরূপ শুনেছি এবং এরূপ গ্রহণ করেছি যে ‘মনোজ্ঞ বিষয় দানকারী মনোরমই লাভ করে।’ ভন্তে, তৈলাক্ত নালি শাক আমার প্রিয় খাদ্য। তাই ভগবান, আমাকে অনুকম্পাপূর্বক তা গ্রহণ করুন।” ভগবান অনুকম্পাপূর্বক গ্রহণ করলেন।</p>
<p><a class='ref sc' id='sc5' href='#sc5'>SC 5</a>“ভন্তে, আমি ভগবানের সম্মুখে এরূপ শুনেছি এবং এরূপ গ্রহণ করেছি যে ‘মনোজ্ঞ বিষয় দানকারী মনোরমই লাভ করে।’ ভন্তে, বহু প্রকার সূপ ও ব্যঞ্জনসহ কালো দানামুক্ত শালীভাত আমার প্রিয়। তাই ভগবান, আমাকে অনুকম্পাপূর্বক তা গ্রহণ করুন।” ভগবান অনুকম্পাপূর্বক গ্রহণ করলেন।</p>
<p><a class='ref sc' id='sc6' href='#sc6'>SC 6</a>“ভন্তে, আমি ভগবানের সম্মুখে এরূপ শুনেছি এবং এরূপ গ্রহণ করেছি যে ‘মনোজ্ঞ বিষয় দানকারী মনোরমই লাভ করে।’ ভন্তে, কাশীতে প্রস্তুতকৃত বস্ত্রসমূহ আমার মনোজ্ঞ। তাই ভগবান, আমাকে অনুকম্পাপূর্বক তা গ্রহণ করুন।” ভগবান অনুকম্পাপূর্বক গ্রহণ করলেন।</p>
<p><a class='ref sc' id='sc7' href='#sc7'>SC 7</a>“ভন্তে, আমি ভগবানের সম্মুখে এরূপ শুনেছি এবং এরূপ গ্রহণ করেছি যে ‘মনোজ্ঞ বিষয় দানকারী মনোরমই লাভ করে।’ ভন্তে, মেষলোমের ন্যায় পশমী, পুষ্প-পরিশোভিত, কদলিমৃগচর্মের কম্বল, উপরে চাঁদোয়াযুক্ত এবং উভয়দিকে লোহিত কুশনযুক্ত পালঙ্ক আমার মনোজ্ঞ। অধিকন্তু, ভন্তে, আমরা ইহাও জানি যে ‘ইহা ভগবানের উপযুক্ত <span class='add'>(কপ্পিয়)</span> নয়।’ ভন্তে, ইহা আমার শত সহস্রাধিক মূল্যের উপযুক্ত চন্দনফলক। তাই ভগবান, আমাকে অনুকম্পাপূর্বক তা গ্রহণ করুন।” ভগবান অনুকম্পা করে গ্রহণ করলেন। অতঃপর ভগবান বৈশালীর গৃহপতি উগ্গকে এইরূপ অনুমোদনের মাধ্যমে আশীর্বাদ করলেন।</p>
<blockquote class='gatha'>
<p><a class='ref sc' id='sc8' href='#sc8'>SC 8</a>“মনোজ্ঞ, মনোরম যা করে দান পণ্ডিত;<br>
সেহেতু লভে সে উত্তম, হয় সুখ বর্ধিত।<br>
প্রত্যয়াদি নানাবিধ আর শয্যা-আচ্ছাদন;<br>
অন্ন-পানীয় প্রদানে হয়, প্রফুল্ল মন।<br>
নিষ্ঠ হয়ে দেয় দান আর প্রণোদিত চিত্তে;<br>
উৎসর্গীকৃত, সুমুক্ত ও অগৃহীত চিত্তে।<br>
জ্ঞাত হয়ে করে দান উত্তম অতিশয়;<br>
ৰেত্রোপম অর্হৎ, মোহ করেছে যারা ক্ষয়।<br>
এরূপ মনোরম দান করেন সুপণ্ডিত;<br>
সেহেতু লভে উত্তম, হয় সুখে অধিষ্ঠিত।”</p>
</blockquote>
<p><a class='ref sc' id='sc9' href='#sc9'>SC 9</a>অতঃপর ভগবান গৃহপতি উগ্গকে এই অনুমোদন বাক্য দ্বারা আশীর্বাদ করে আসন হতে উঠে প্রস্থান করলেন।</p>
<p><a class='ref sc' id='sc10' href='#sc10'>SC 10</a>অনন্তর বৈশালীর গৃহপতি উগ্গ অপর সময়ে কালগত হলেন। কালগত হয়ে গৃহপতি উগ্গ এক মনোময় কায় <span class='add'>(দেবত্ব)</span> প্রাপ্ত হলেন। সেই সময়ে ভগবান শ্রাবস্তীর সন্নিকটস্থ জেতবনে অনাথপিণ্ডিকের আরামের অবস্থান করছিলেন। অনন্তর দেবপুত্র উগ্গ রাত্রির অন্তিম যামে দিব্যজ্যোতিতে সমগ্র জেতবন উদ্ভাসিত করে সেখানে উপস্থিত হলেন। উপস্থিত হয়ে ভগবানকে অভিবাদনপূর্বক একপাশে স্থিত হলেন। একপাশে স্থিত উগ্গ দেবপুত্রকে ভগবান এরূপ বললেন :</p>
<blockquote class='gatha'>
<p><a class='ref sc' id='sc11' href='#sc11'>SC 11</a>“হে উগ্গ, পূর্বের সেই আকাঙ্ক্ষা আছে কি?”<br>
“ভন্তে, আমার অভিপ্রায় সেরূপই আছে।”</p>
</blockquote>
<p><a class='ref sc' id='sc12' href='#sc12'>SC 12</a>অতঃপর ভগবান দেবপুত্র উগ্গকে এই গাথাটি ভাষণ করলেন :</p>
<blockquote class='gatha'>
<p><a class='ref sc' id='sc13' href='#sc13'>SC 13</a>“মনোময় দানকারী পায় মনোজ্ঞ সদা;<br>
অগ্র বিষয় দানে লভে পুনগ্র সর্বদা।<br>
সমদানে করে লাভ সদা উত্তম ফল;<br>
শ্রেষ্ঠ-স্থান লভে তাতো শ্রেষ্ঠ দানের বল।<br>
অগ্র আর উত্তম দাতা, শ্রেষ্ঠ দাতা যিনি;<br>
দীর্ঘায়ু ও যশস্বী হন, জন্মে জন্মে তিনি।”</p>
</blockquote>
<p class='end'><a class='ref sc' id='sc14' href='#sc14'>SC 14</a>মনোজ্ঞ বিষয় দানকারী সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
