<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.106' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>সুখবিহার বর্গ</li>
</ul>
<h1 class='sutta'>৫.১০৬. আনন্দ সূত্র</h1>
</header>
<p><a class='ref sc' id='sc1' href='#sc1'>SC 1</a>“একসময় ভগবান কৌশাম্বীর ঘোষিতারামে অবস্থান করছিলেন। অনন্তর আয়ুষ্মান আনন্দ যেখানে ভগবান সেখানে উপস্থিত হলেন। উপস্থিত হয়ে ভগবানকে অভিবাদন করে একপাশে উপবেশন করলেন। একপাশে উপবিষ্ট আয়ুষ্মান আনন্দ ভগবানকে এরূপ বললেন :</p>
<p><a class='ref sc' id='sc2' href='#sc2'>SC 2</a>“ভন্তে, কিরূপে ভিক্ষু সংঘমধ্যে অবস্থান করার সময় সুখে অবস্থান করে?”</p>
<p><a class='ref sc' id='sc3' href='#sc3'>SC 3</a>“যেহেতু, আনন্দ, ভিক্ষু নিজে শীলসম্পন্ন হয় এবং অপরের অধিশীলের প্রতি নিন্দাকারী হয় না। এরূপেই, আনন্দ, ভিক্ষু সংঘমধ্যে অবস্থান করার সময় সুখে অবস্থান করে।”</p>
<p><a class='ref sc' id='sc4' href='#sc4'>SC 4</a>“ভন্তে, অন্য কোনো পর্যায় আছে কী যে অনুসারে ভিক্ষু সংঘমধ্যে অবস্থান করার সময় সুখে অবস্থান করে?”</p>
<p><a class='ref sc' id='sc5' href='#sc5'>SC 5</a>“যেহেতু, আনন্দ, ভিক্ষু নিজে শীলসম্পন্ন হয় এবং অপরের অধিশীলের প্রতি নিন্দাকারী হয় না। সে নিজেকে বিবেচনা করে অপরকে নয়। এরূপেই, আনন্দ, ভিক্ষু সংঘমধ্যে অবস্থান করার সময় সুখে অবস্থান করে।”</p>
<p><a class='ref sc' id='sc6' href='#sc6'>SC 6</a>“ভন্তে, অপর কোনো পর্যায় আছে কী যে অনুসারে ভিক্ষু সংঘমধ্যে অবস্থান করার সময় সুখে অবস্থান করে?”</p>
<p><a class='ref sc' id='sc7' href='#sc7'>SC 7</a>“যেহেতু, আনন্দ, ভিক্ষু নিজে শীলসম্পন্ন হয় এবং অপরের অধিশীলের প্রতি নিন্দাকারী হয় না। সে নিজেকে বিবেচনা করে অপরকে নয়। সে প্রকটিত বা সুপরিচিত হয় না এবং অপ্রকটতার দ্বারা উদ্ধিগ্ন হয় না। এরূপেই, আনন্দ, ভিক্ষু সংঘমধ্যে অবস্থান করার সময় সুখে অবস্থান করে।”</p>
<p><a class='ref sc' id='sc8' href='#sc8'>SC 8</a>“ভন্তে, অপর কোনো পর্যায় আছে কি যে অনুসারে ভিক্ষু সংঘমধ্যে অবস্থান করার সময় সুখে অবস্থান করে?”</p>
<p><a class='ref sc' id='sc9' href='#sc9'>SC 9</a>“যেহেতু, আনন্দ, ভিক্ষু নিজে শীলসম্পন্ন হয় এবং অপরের অধিশীলের প্রতি নিন্দাকারী হয় না। সে নিজেকে বিবেচনা করে অপরকে নয়। সে প্রকটিত বা সুপরিচিত হয় না এবং অপ্রকটতার দ্বারা উদ্ধিগ্ন হয় না। সে ইহজীবনেই সুখবিহারস্বরূপ অভিচিত্তাশ্রিত চতুর্বিধ ধ্যানে যথেচ্ছালাভী, অনায়াসলাভী ও অক্লেশলাভী হয়। এরূপেই, আনন্দ, ভিক্ষু সংঘমধ্যে অবস্থান করার সময় সুখে অবস্থান করে।”</p>
<p><a class='ref sc' id='sc10' href='#sc10'>SC 10</a>“ভন্তে, অপর কোনো পর্যায় আছে কী যে অনুসারে ভিক্ষু সংঘমধ্যে অবস্থান করার সময় সুখে অবস্থান করে?”</p>
<p><a class='ref sc' id='sc11' href='#sc11'>SC 11</a>“যেহেতু, আনন্দ, ভিক্ষু নিজে শীলসম্পন্ন হয় এবং অপরের অধিশীলের প্রতি নিন্দাকারী হয় না। সে নিজেকে বিবেচনা করে অপরকে নয়। সে প্রকটিত বা সুপরিচিত হয় না এবং অপ্রকটতার দ্বারা উদ্ধিগ্ন হয় না। সে ইহজীবনেই সুখবিহারস্বরূপ অভিচিত্তাশ্রিত চতুর্বিধ ধ্যানে যথেচ্ছালাভী, অনায়াসলাভী ও অক্লেশলাভী হয়। এবং সে আসবসমূহ ক্ষয়ে অনাসব ও ইহজীবনেই স্বয়ং অভিজ্ঞা দ্বারা চিত্তবিমুক্তি ও প্রজ্ঞাবিমুক্তি প্রত্যক্ষ করে, অধিগত করে অবস্থান করে। এরূপেই, আনন্দ, ভিক্ষু সংঘমধ্যে অবস্থান করার সময় সুখে অবস্থান করে। আনন্দ, আমি ঘোষণা করছি যে-এই সুখবিহার হতে উত্তরোত্তর, প্রণীততর অন্য কোনো সুখবিহার নাই।”</p>
<p class='end'><a class='ref sc' id='sc12' href='#sc12'>SC 12</a>আনন্দ সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
