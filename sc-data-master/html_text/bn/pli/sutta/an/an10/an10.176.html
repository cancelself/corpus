<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an10.176' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>দশক নিপাত</li>
<li class='vagga'>জানুশ্রোণি বর্গ</li>
</ul>
<h1 class='sutta'>১০.১৭৬. চুন্দ সূত্র</h1>
</header>
<p><a class='ref sc' id='sc1' href='#sc1'>SC 1</a>একসময় ভগবান পাবার কামারপুত্র চুন্দের আম্রকাননে অবস্থান করছিলেন। অতঃপর কামারপুত্র চুন্দ ভগবানের নিকট উপস্থিত হলেন। উপস্থিত হয়ে অভিবাদনপূর্বক একপাশে বসলেন। একপাশে উপবিষ্ট কামারপুত্র চুন্দকে ভগবান এরূপ বললেন :</p>
<p><a class='ref sc' id='sc2' href='#sc2'>SC 2</a>“হে চুন্দ, তুমি কিরূপ শুদ্ধতায় সন্তুষ্ট হও?”</p>
<p><a class='ref sc' id='sc3' href='#sc3'>SC 3</a>“ভন্তে, কমন্ডলুধারী <span class='add'>(জলপাত্রধারী)</span>, মালা পরিহিত, অগ্নি পরিচর্যাকারী ও জলে স্নানকারী পশ্চিমা ব্রা‏হ্মণগণ আছেন যারা শুদ্ধতা সম্বন্ধে প্রচার করেন। আমি তাদের প্রচারিত শুদ্ধতায় সন্তুষ্ট হই।”</p>
<p><a class='ref sc' id='sc4' href='#sc4'>SC 4</a>“চুন্দ, সেই কমন্ডলুধারী <span class='add'>(জলপাত্রধারী)</span>, মালা পরিহিত, অগ্নি পরিচর্যাকারী ও জলে স্নানকারী পশ্চিমা ব্রা‏হ্মণগণ কিরূপ শুদ্ধতা সম্বন্ধে প্রচার করেন?”</p>
<p><a class='ref sc' id='sc5' href='#sc5'>SC 5</a>“ভন্তে, এক্ষেত্রে কমন্ডলুধারী, মালা পরিহিত, অগ্নি পরিচর্যাকারী ও জলে স্নানকারী পশ্চিমা ব্রা‏হ্মণগণ তাদের শিষ্যদের এরূপ শিক্ষা দেন; যথা : ‘ওহে, আসো তোমরা, প্রত্যুষে শয্যা ত্যাগ করে মাটি স্পর্শ কর, মাটি স্পর্শ না করলে সদ্য গোবর স্পর্শ কর, সদ্য গোবর স্পর্শ না করলে সবুজ তৃণ স্পর্শ কর, সবুজ তৃন স্পর্শ না করলে অগ্নি পরিচর্যা কর, অগ্নি পরিচর্যা না করলে অঞ্জলিবদ্ধ হয়ে সূর্য প্রণাম কর, সূর্য প্রণাম না করলে সন্ধ্যায় তৃতীয় বার জলে অবতরণ কর।’</p>
<p><a class='ref sc' id='sc6' href='#sc6'>SC 6</a>ভন্তে, এরূপেই কমন্ডলুধারী, শৈবালের মালা পরিহিত, অগ্নি পরিচর্যাকারী ও জলে স্নানকারী পশ্চিমা ব্রা‏হ্মণগণ শুদ্ধতা সম্বন্ধে প্রচার করেন। আমি তাদের প্রচারিত শুদ্ধতায় সন্তুষ্ট হই।”</p>
<p><a class='ref sc' id='sc7' href='#sc7'>SC 7</a>“চুন্দ, কমন্ডলুধারী, শৈবালের মালা পরিহিত, অগ্নি পরিচর্যাকারী ও জলে স্নানকারী পশ্চিমা ব্রা‏হ্মণগণ একরকম শুদ্ধতা প্রচার করেন আর আর্যবিনয়ে শুদ্ধতা অন্য রকম।”</p>
<p><a class='ref sc' id='sc8' href='#sc8'>SC 8</a>“ভন্তে, আর্যবিনয়ে শুদ্ধতা কিরূপ? ভন্তে, তা উত্তম হয় যদি আপনি আমাকে আর্যবিনয়ের শুদ্ধতা সম্বন্ধে ধর্মদেশনা করেন।”</p>
<p><a class='ref sc' id='sc9' href='#sc9'>SC 9</a>“তাহলে চুন্দ, শ্রবণ কর। উত্তমরূপে মনোযোগ দাও। আমি সে সম্বন্ধে বলব।”</p>
<p><a class='ref sc' id='sc10' href='#sc10'>SC 10</a>“তাই হোক” বলে কামারপুত্র চুন্দ ভগবানকে প্রত্যুত্তর দিলেন। অতঃপর ভগবান এরূপ বলতে লাগলেন :</p>
<p><a class='ref sc' id='sc11' href='#sc11'>SC 11</a>“চুন্দ, কায়িক ত্রিবিধ অবিশুদ্ধিতা রয়েছে। আরও আছে চার প্রকার বাচনিক অবিশুদ্ধিতা এবং তিন প্রকার মানসিক অবিশুদ্ধিতা।</p>
<p><a class='ref sc' id='sc12' href='#sc12'>SC 12</a>চুন্দ, কায়িক ত্রিবিধ অবিশুদ্ধিতা কী কী? যথা : এক্ষেত্রে চুন্দ, কোনো কোনো ব্যক্তি রয়েছে যে প্রাণিহত্যাকারী, লোভী, রক্তহস্ত, হত্যাযজ্ঞে রত এবং সকল প্রাণীদের প্রতি দয়াহীন।</p>
<p><a class='ref sc' id='sc13' href='#sc13'>SC 13</a>কোনো কোনো ব্যক্তি আছে যে অদত্তদ্রব্য হরণ করে, গ্রাম বা অরণ্যে স্থিত অপরের সম্পত্তি তাকে দেয়া না হলেও চৌর্য মনে গ্রহণ করে।</p>
<p><a class='ref sc' id='sc14' href='#sc14'>SC 14</a>এমন ব্যক্তি আছে যে মিথ্যা কামাচারী বা ব্যভিচারী হয়। মাতারক্ষিতা বা পিতারক্ষিতা কন্যা অথবা মাতাপিতারক্ষিতা, ভ্রাতারক্ষিতা, ভগ্নি কর্তৃক রক্ষিতা, জ্ঞাতি কিংবা গোত্র কর্তৃক রক্ষিতা অথবা ধর্মরক্ষিতা, বিবাহিতা, সপরিদণ্ডা এবং অন্তত পুষ্পমালা পরিহিতা <span class='add'>(বাগদত্তা)</span> যেকোনো স্ত্রী জাতির সাথে সে অবৈধ কায়িক সম্পর্ক গড়ে তোলে। এরূপেই চুন্দ, কায়িক অবিশুদ্ধিতা তিন প্রকার।</p>
<p><a class='ref sc' id='sc15' href='#sc15'>SC 15</a>চুন্দ, চার প্রকার বাচনিক অবিশুদ্ধিতা কী কী? যথা : এক্ষেত্রে চুন্দ, কোনো কোনো জন আছে যে মিথ্যা ভাষণ করে। সভা কিংবা পরিষদ, অথবা জ্ঞাতিদের সম্মুখে, নয়তো সমবায় সংঘ এমনকি রাজকুলে সাক্ষ্য প্রদানের নিমিত্তে যদি তাকে এরূপ বলে হাজির করানো হয় যে ‘আসুন, মহাশয়, যা জানেন তা বলুন।’ তবে সে অজানা বিষয়কে ‘জানি’ এবং জ্ঞাত বিষয়কে ‘জানি না’ বলে এমনকি অদেখা বিষয় ‘দেখেছি’ এবং দৃষ্ট ঘটনা ‘আমি দেখিনি’ বলে মিথ্যে সাক্ষ্য দেয়। এরূপে নিজ কিংবা অপরের কারণে অথবা ঘুষ গ্রহণ করে জেনে শুনে মিথ্যা ভাষণ করে।</p>
<p><a class='ref sc' id='sc16' href='#sc16'>SC 16</a>কোনো কোনো ব্যক্তি আছে যে ভেদবাক্য ভাষণ করে। এর সাথে বিভেদ সৃষ্টির লক্ষ্যে তার নিকট শুনে অন্যকে বলে দেয় এবং অন্যের সাথে বিভেদ ঘটানোর উদ্দেশ্যে সেই অন্যের নিকট হতেই শ্রুত বিষয় একে বলে দেয়। এভাবে সে একতা বিনষ্ট করে, সেই বিবাদাপন্নদের আরও উসকিয়ে দেয়। সে দলবিভাগে স্বস্তি পায়, মতভেদপ্রিয় হয়, মতভেদ সৃষ্টিতে আনন্দ লাভ করে এবং ভেদমূলক বাক্য ভাষণ করে।</p>
<p><a class='ref sc' id='sc17' href='#sc17'>SC 17</a>পুনঃ, কোনো কোনো ব্যক্তি আছে যে কর্কশ বাক্য ভাষণ করে থাকে। যেরূপ বাক্য রূঢ়, কর্কশ, অপরের নিকট শ্রুতিকটু, অপরের নিন্দামূলক, ক্রোধোদ্দীপক এবং মনের বিক্ষিপ্তভাব আনয়ন করে সেরূপ বাক্যভাষী হয় সে।</p>
<p><a class='ref sc' id='sc18' href='#sc18'>SC 18</a>কোনো কোনো ব্যক্তি আছে যে বৃথালাপ করে। কারণ বহির্ভূত বাক্য বলে, মিথ্যা ও অনর্থমূলক বাক্য ভাষণ করে। সে অধর্মত ও বিনয় বহির্ভূত বাক্য এবং মূল্যহীন বাক্য বলে। সে অসময়ে বিনা কারণে বহু অমঙ্গলপ্রদ বাক্য ভাষণ করে থাকে। চুন্দ, এরূপে চার প্রকার বাচনিক অবিশুদ্ধিতা রয়েছে।</p>
<p><a class='ref sc' id='sc19' href='#sc19'>SC 19</a>চুন্দ, তিন প্রকার মানসিক অবিশুদ্ধিতা কী কী? যথা : এক্ষেত্রে চুন্দ, কোনো কোনো জন অভিধ্যালু <span class='add'>(পরদ্রব্যে লোলুপতা)</span> হয়। অপরের ধন-সম্পত্তিতে সে এরূপে অভিধ্যা পোষণ করে, ‘অহো, এই অন্যের সম্পত্তি যদি আমার হতো।’</p>
<p><a class='ref sc' id='sc20' href='#sc20'>SC 20</a>সে ব্যাপন্ন চিত্ত পোষণ করে এবং প্রদুষ্ট মনে ইচ্ছা পোষণ করে যে ‘এই ব্যক্তিরা মরুক, বধ হোক, ধ্বংস হোক, বিনাশপ্রাপ্ত হোক, এদের অস্তিত্ব লোপ পাক।’</p>
<p><a class='ref sc' id='sc21' href='#sc21'>SC 21</a>পুনঃ, কোনো কোনো জন মিথ্যাদৃষ্টি বা ভ্রান্ত ধারণা পোষণ করে ও এরূপ বিপরীত দর্শনকারী হয় যে ‘দান নাই, কোনো যজ্ঞও নাই, আবার কোনোরূপ আহুতিও নাই, ভালো-মন্দ কর্মের ফলও নাই, এই জগৎও নাই আবার পরলোকও নাই, মাতা নাই, পিতা নাই, নাই কোনো উপপাতিকসত্ত্ব। পূর্ণাঙ্গ ও সম্যক প্রতিপন্ন কোনো শ্রমণ-ব্রা‏‏হ্মণ জগতে বিদ্যমান নাই যারা ইহ-পরলোক স্বয়ং অভিজ্ঞানের দ্বারা জ্ঞাত হয়ে প্রচার করে থাকেন।’ চুন্দ, এরূপে তিন প্রকার মানসিক অবিশুদ্ধিতা রয়েছে।</p>
<p><a class='ref sc' id='sc22' href='#sc22'>SC 22</a>চুন্দ, এই দশ প্রকার হচ্ছে অকুশল-কর্মপথ বা অকুশল সম্পাদনের পন্থা। চুন্দ, এই দশ প্রকার অকুশল-কর্মপথে সমন্নাগত কোনো ব্যক্তি প্রত্যুষে শয্যা ত্যাগ করে যদি মাটি স্পর্শ করে তবে সে অবিশুদ্ধ থাকে; আবার যদি মাটি স্পর্শ না করে তবুও সে অবিশুদ্ধই থাকে।</p>
<p><a class='ref sc' id='sc23' href='#sc23'>SC 23</a>যদি সে সদ্য গোবর স্পর্শ করে তবে সে অবিশুদ্ধ থাকে; আবার যদি গোবর স্পর্শ না করে তবুও সে অবিশুদ্ধই থাকে।</p>
<p><a class='ref sc' id='sc24' href='#sc24'>SC 24</a>যদি সে সবুজ তৃণ স্পর্শ করে তবে সে অবিশুদ্ধ থাকে; আবার যদি তৃণ স্পর্শ না করে তবুও সে অবিশুদ্ধই থাকে।</p>
<p><a class='ref sc' id='sc25' href='#sc25'>SC 25</a>যদি সে অগ্নি পরিচর্যা করে তবে সে অবিশুদ্ধ থাকে; আবার যদি অগ্নি পরিচর্যা না করে তবুও সে অবিশুদ্ধই থাকে।</p>
<p><a class='ref sc' id='sc26' href='#sc26'>SC 26</a>যদি সে অঞ্জলিবদ্ধ হয়ে সূর্যকে প্রণাম করে তবে সে অবিশুদ্ধ থাকে; আবার যদি অঞ্জলিবদ্ধ হয়ে সূর্যকে প্রণাম না করে তবুও সে অবিশুদ্ধই থাকে।</p>
<p><a class='ref sc' id='sc27' href='#sc27'>SC 27</a>যদি সে সন্ধ্যায় তৃতীয়বার জলে অবতরণ করে তবে সে অবিশুদ্ধ থাকে; আবার যদি সন্ধ্যায় তৃতীয়বার জলে অবতরণ না করে তবুও সে অবিশুদ্ধই থাকে। তার কারণ কী? কেননা চুন্দ, এই দশ অকুশল-কর্মপথ অবিশুদ্ধ এবং তা অবিশুদ্ধিতার কারণও বটে।</p>
<p><a class='ref sc' id='sc28' href='#sc28'>SC 28</a>চুন্দ, এই দশ প্রকার অকুশল-কর্মপথ আচরণের দরুন নরক, তীর্যক, প্রেতসহ অন্য যেকোনোরূপ দুর্গতিই তার নিকট প্রকাশিত হয়।</p>
<p><a class='ref sc' id='sc29' href='#sc29'>SC 29</a>চুন্দ, কায়িক ত্রিবিধ বিশুদ্ধিতা রয়েছে, আরও আছে চার প্রকার বাচনিক বিশুদ্ধিতা এবং তিন প্রকার মানসিক বিশুদ্ধিতা।</p>
<p><a class='ref sc' id='sc30' href='#sc30'>SC 30</a>চুন্দ, কায়িক ত্রিবিধ বিশুদ্ধিতা কী কী? যথা : এক্ষেত্রে চুন্দ, কোনো কোনো ব্যক্তি রয়েছে যে প্রাণিহত্যা ত্যাগ করে প্রাণিহত্যা হতে বিরত হয়, দণ্ড-শস্ত্রহীন, লজ্জাবোধসম্পন্ন, দয়ালু ও সকল প্রাণীদের প্রতি হিতানুকম্পী হয়ে অবস্থান করে।</p>
<p><a class='ref sc' id='sc31' href='#sc31'>SC 31</a>কোনো কোনো ব্যক্তি আছে যে অদত্তদ্রব্য ত্যাগ করে ও তা গ্রহণ হতে বিরত হয়। গ্রাম বা অরণ্যে স্থিত অপরের সম্পত্তি তাকে দেয়া না হলে চৌর্য মনে তা গ্রহণ করে না।</p>
<p><a class='ref sc' id='sc32' href='#sc32'>SC 32</a>এমন ব্যক্তি আছে যে মিথ্যা কামাচার ত্যাগ করে কামাচার হতে বিরত হয়। মাতারক্ষিতা, পিতারক্ষিতা কন্যা অথবা মাতাপিতারক্ষিতা, ভ্রাতারক্ষিতা, ভগ্নি কর্তৃক রক্ষিতা, জ্ঞাতি কিংবা গোত্র কর্তৃক রক্ষিতা, অথবা ধর্মরক্ষিতা, বিবাহিতা, সপরিদণ্ডা এবং অন্তত পুষ্পমালা পরিহিতা <span class='add'>(বাগদত্তা)</span> যেকোনো স্ত্রী জাতির সাথে সে অবৈধ কায়িক সম্পর্ক গড়ে তোলে না। এরূপেই চুন্দ, কায়িক বিশুদ্ধিতা তিন প্রকার।</p>
<p><a class='ref sc' id='sc33' href='#sc33'>SC 33</a>চুন্দ, চার প্রকার বাচনিক বিশুদ্ধিতা কী কী? যথা : এক্ষেত্রে চুন্দ, কোনো কোনো জন আছে যে মিথ্যাবাক্য ত্যাগ করে মিথ্যা ভাষণ করা হতে বিরত হয়। সভা কিংবা পরিষদ, অথবা জ্ঞাতিদের সম্মুখে, নয়তো সমবায় সংঘ এমনকি রাজকুলে সাক্ষ্য প্রদানের নিমিত্তে যদি তাকে এরূপ বলে হাজির করানো হয় যে ‘আসুন, মহাশয়, যা জানেন তা বলুন।’ তবে সে অজানা বিষয়কে ‘জানি না’ এবং জ্ঞাত বিষয়কে ‘জানি’ বলে এবং অদেখা বিষয় ‘দেখিনি’ এবং দৃষ্ট ঘটনা ‘আমি দেখেছি’ বলে সঠিক সাক্ষ্য দেয়। এরূপে নিজ কিংবা অপরের কারণে অথবা ঘুষের কারণে জেনে শুনে মিথ্যা ভাষণ করে না।</p>
<p><a class='ref sc' id='sc34' href='#sc34'>SC 34</a>কোনো কোনো ব্যক্তি আছে যে ভেদবাক্য ত্যাগ করে ভেদবাক্য বলা হতে বিরত হয়। এর সাথে বিভেদ সৃষ্টির লক্ষ্যে তার নিকট শুনে অন্যকে বলে দেয় না এবং অন্যের সাথে বিভেদ ঘটানোর উদ্দেশ্যে সেই অন্যের নিকট হতেই শ্রুত বিষয় একে বলে দেয় না। এভাবে সে একতা সৃষ্টি করে, সেই বিবাদাপন্নদের বিবাদ মিটায়। সে একতাকরণে স্বস্তি পায়, একতাপ্রিয় হয়, একীভাবকরণে আনন্দ লাভ করে এবং একতামূলক বাক্য ভাষণ করে।</p>
<p><a class='ref sc' id='sc35' href='#sc35'>SC 35</a>পুনঃ, কোনো কোনো ব্যক্তি আছে যে কর্কশ বাক্য ত্যাগ করে কর্কশ বাক্য ভাষণ করা হতে বিরত থাকে। যেরূপ বাক্য ত্রুটিহীন, শ্রুতিমধুর, প্রেমোদ্দীপক, হৃদয়স্পর্শী, ভদ্র, জননন্দিত এবং অপরের মনঃপুত সেরূপ বাক্যভাষী হয় সে।</p>
<p><a class='ref sc' id='sc36' href='#sc36'>SC 36</a>কোনো কোনো ব্যক্তি আছে যে বৃথালাপ ত্যাগ করে বৃথালাপ হতে বিরত হয়। সে কালবাদী, সত্যবাদী, মঙ্গলপ্রদ বাক্যভাষী, ধর্মবাদী ও বিনয়বাদী হয়। সে যথাসময়ে ধর্মত ও বিনয়সম্মত বাক্য এবং অর্থপূর্ণ বাক্য বলে। চুন্দ, এরূপে চার প্রকার বাচনিক বিশুদ্ধিতা রয়েছে।</p>
<p><a class='ref sc' id='sc37' href='#sc37'>SC 37</a>চুন্দ, তিন প্রকার মানসিক বিশুদ্ধিতা কী কী? যথা : এক্ষেত্রে চুন্দ, কোনো কোনো জন অনভিধ্যালু <span class='add'>(পরদ্রব্যে নির্লোভী)</span> হয়। অপরের ধন-সম্পত্তিতে সে এরূপে অনভিধ্যা পোষণ করে না যে ‘অহো, এই অন্যের সম্পত্তি যদি আমার হতো।’</p>
<p><a class='ref sc' id='sc38' href='#sc38'>SC 38</a>সে অব্যাপন্নচিত্ত পোষণ করে এবং অপ্রদুষ্ট মনে এরূপ ইচ্ছা পোষণ করে যে ‘এই ব্যক্তিরা শত্রু হীন হোক, বিপদহীন ও অন্তরায়হীন হয়ে আত্মসুখ লাভ করুক।’</p>
<p><a class='ref sc' id='sc39' href='#sc39'>SC 39</a>পুনঃ, কোনো কোনো জন সম্যক দৃষ্টি পোষণ করে ও এরূপ অবিপরীত দর্শনকারী হয় যে ‘দান বিদ্যমান, যজ্ঞও বিদ্যমান, আবার কোনোরূপ আহুতিও বিদ্যমান, ভালো-মন্দ কর্মের ফল আছে, এই জগৎও আবার পরলোকও রয়েছে, মাতা আছেন, পিতা আছেন, আরও আছে উপপাতিক সত্ত্ব। পূর্ণাঙ্গ ও সম্যক প্রতিপন্ন শ্রমণ-ব্রা‏‏হ্মণ জগতে বিদ্যমান যারা ইহ-পরলোক স্বয়ং অভিজ্ঞানের দ্বারা জ্ঞাত হয়ে প্রচার করে থাকেন।’ চুন্দ, এরূপে তিন প্রকার মানসিক বিশুদ্ধিতা রয়েছে।</p>
<p><a class='ref sc' id='sc40' href='#sc40'>SC 40</a>চুন্দ, এই দশ প্রকার হচ্ছে কুশল-কর্মপথ বা কুশল সম্পাদনের পন্থা। চুন্দ, এই দশ প্রকার কুশল-কর্মপথে সমন্নাগত কোনো ব্যক্তি প্রত্যুষে শয্যা ত্যাগ করে যদি মাটি স্পর্শ করে তবে সে বিশুদ্ধ থাকে; আবার যদি মাটি স্পর্শ না করে তবুও সে বিশুদ্ধই থাকে।</p>
<p><a class='ref sc' id='sc41' href='#sc41'>SC 41</a>যদি সে সদ্য গোবর স্পর্শ করে তবে সে বিশুদ্ধ থাকে; আবার যদি গোবর স্পর্শ না করে তবুও সে বিশুদ্ধই থাকে।</p>
<p><a class='ref sc' id='sc42' href='#sc42'>SC 42</a>যদি সে সবুজ তৃণ স্পর্শ করে তবে সে বিশুদ্ধ থাকে; আবার যদি তৃণ স্পর্শ না করে তবুও সে বিশুদ্ধই থাকে।</p>
<p><a class='ref sc' id='sc43' href='#sc43'>SC 43</a>যদি সে অগ্নি পরিচর্যা করে তবে সে বিশুদ্ধ থাকে; আবার যদি অগ্নি পরিচর্যা না করে তবুও সে বিশুদ্ধই থাকে।</p>
<p><a class='ref sc' id='sc44' href='#sc44'>SC 44</a>যদি সে অঞ্জলিবদ্ধ হয়ে সূর্যকে প্রণাম করে তবে সে বিশুদ্ধ থাকে; আবার যদি অঞ্জলিবদ্ধ হয়ে সূর্যকে প্রণাম না করে তবুও সে বিশুদ্ধই থাকে।</p>
<p><a class='ref sc' id='sc45' href='#sc45'>SC 45</a>যদি সে সন্ধ্যায় তৃতীয়বার জলে অবতরণ করে তবে সে বিশুদ্ধ থাকে; আবার যদি সন্ধ্যায় তৃতীয়বার জলে অবতরণ না করে তবুও সে বিশুদ্ধই থাকে। তার কারণ কী? কেননা চুন্দ, এই দশ কুশল-কর্মপথ বিশুদ্ধ এবং তা বিশুদ্ধিতার কারণও বটে।</p>
<p><a class='ref sc' id='sc46' href='#sc46'>SC 46</a>চুন্দ, এই দশ প্রকার কুশল-কর্মপথ আচরণের দরুন দেব, মনুষ্যসহ অন্য যেকোনোরূপ সুগতিই তার নিকট প্রকাশিত হয়।”</p>
<p><a class='ref sc' id='sc47' href='#sc47'>SC 47</a>এরূপ বলা হলে কামারপুত্র চুন্দ ভগবানকে বললেন :</p>
<p><a class='ref sc' id='sc48' href='#sc48'>SC 48</a>“অদ্ভূত মাননীয় গৌতম, সত্যিই চমৎকার, যেমন কেউ অধোমুখীকে ঊর্ধ্বমুখী করে, আবৃতকে অনাবৃত করে, পথভ্রষ্টকে পথপ্রদর্শন কিংবা অন্ধকারে তৈলদীপ ধারণ করলে যেমন চক্ষুষ্মানেরা দেখতে পায়, ঠিক তদ্রূপ, মাননীয় গৌতম কর্তৃক বিবিধভাবে ধর্ম প্রকাশিত হলো। আজ হতে আমি বুদ্ধ, ধর্ম ও সংঘের শরণ নিচ্ছি। মাননীয় গৌতম, আজ হতে আমায় শরণাগত উপাসকরূপে অবধারণ করুন।” দশম সূত্র।</p>
<footer>
<p>অনুবাদক : <span class='author'>%author</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
