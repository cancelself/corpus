<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an10.92' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>দশক নিপাত</li>
<li class='vagga'>উপালি বর্গ</li>
</ul>
<h1 class='sutta'>১০.৯২. ভয় সূত্র</h1>
</header>
<p><a class='ref sc' id='sc1' href='#sc1'>SC 1</a>অতঃপর গৃহপতি অনাথপিণ্ডিক ভগবানের নিকট উপস্থিত হয়ে ভগবানকে অভিবাদন করে একপাশে বসলেন। অতঃপর উপবিষ্ট গৃহপতি অনাথপিণ্ডিককে ভগবান এরূপ বললেন :</p>
<p><a class='ref sc' id='sc2' href='#sc2'>SC 2</a>“হে গৃহপতি, যেহেতু একজন আর্যশ্রাবকের পাঁচ প্রকার ভয়-ভৈবর উপশান্ত হয়, চার প্রকার স্রোতাপত্তি অঙ্গে সে সমন্নাগত হলে এবং আর্যজ্ঞান তার নিকট সম্যক প্রজ্ঞায় উত্তমরূপে উপলব্ধ হলে যদি সে ইচ্ছা করে তবে নিজেই নিজেকে এরূপে প্রকাশ করতে পারে যে ‘আমার নিরয় গমন ক্ষীণ হয়েছে, তীর্যক গমন ক্ষীণ হয়েছে, প্রেতলোকেও প্রতিসন্ধির হেতু ক্ষীণ হয়েছে এবং আমি স্রোতাপন্ন, অবিনিপাতধর্মী ও নিয়ত সম্বোধিপরায়ণ।’</p>
<p><a class='ref sc' id='sc3' href='#sc3'>SC 3</a>সেই পাঁচ প্রকার ভয়-ভৈবর কী কী যা তার উপশান্ত হয়?</p>
<p><a class='ref sc' id='sc4' href='#sc4'>SC 4</a>গৃহপতি, যে প্রাণিহত্যাকারী তার প্রাণিহত্যার দরুন ইহলোক ও পরলোকে ভয়-ভৈরব প্রসব করে এবং মানসিক দুঃখ, দৌর্মনস্য <span class='add'>(বিষাদ)</span> ভোগ করে। প্রাণিহত্যা হতে বিরত জনের ইহলোকে ও পরলোকেও ভয়-ভৈরব উৎপন্ন হয় না এবং মানসিক দুঃখ-দৌর্মনস্য ভোগ করতে হয় না। প্রাণিহত্যা হতে বিরত জনের এরূপেই তেমন ভয়-ভৈরব উপশান্ত হয়।</p>
<p><a class='ref sc' id='sc5' href='#sc5'>SC 5</a>পুনশ্চ, গৃহপতি, অদত্তবস্তু গ্রহণকারী <span class='add'>(চোর)</span> তার অদত্তবস্তু গ্রহণের দরুন ইহলোক ও পরলোকে ভয়-ভৈরব প্রসব করে এবং মানসিক দুঃখ, দৌর্মনস্য <span class='add'>(বিষাদ)</span> ভোগ করে। অদত্তবস্তু গ্রহণ হতে বিরত জনের ইহলোকে ও পরলোকেও ভয়-ভৈরব উৎপন্ন হয় না এবং মানসিক দুঃখ-দৌর্মনস্য ভোগ করতে হয় না। অদত্তবস্তু গ্রহণ বা চুরি করা হতে বিরত জনের এরূপেই তেমন ভয়-ভৈরব উপশান্ত হয়।</p>
<p><a class='ref sc' id='sc6' href='#sc6'>SC 6</a>পুনশ্চ, গৃহপতি, ব্যাভিচারী তার ব্যাভিচারের দরুন ইহলোক ও পরলোকে ভয়-ভৈরব প্রসব করে এবং মানসিক দুঃখ, দৌর্মনস্য <span class='add'>(বিষাদ)</span> ভোগ করে। ব্যাভিচার হতে বিরত জনের ইহলোকে ও পরলোকেও ভয়-ভৈরব উৎপন্ন হয় না এবং মানসিক দুঃখ-দৌর্মনস্য ভোগ করতে হয় না। ব্যাভিচার করা হতে বিরত জনের এরূপেই তেমন ভয়-ভৈরব উপশান্ত হয়।</p>
<p><a class='ref sc' id='sc7' href='#sc7'>SC 7</a>পুনশ্চ, গৃহপতি, মিথ্যাবাদী তার মিথ্যাকথনের দরুন ইহলোক ও পরলোকে ভয়-ভৈরব প্রসব করে এবং মানসিক দুঃখ, দৌর্মনস্য <span class='add'>(বিষাদ)</span> ভোগ করে। মিথ্যা ভাষণ হতে বিরত জনের ইহলোকে ও পরলোকেও ভয়-ভৈরব উৎপন্ন হয় না এবং মানসিক দুঃখ-দৌর্মনস্য ভোগ করতে হয় না। মিথ্যা ভাষণ হতে বিরত জনের এরূপেই তেমন ভয়-ভৈরব উপশান্ত হয়।</p>
<p><a class='ref sc' id='sc8' href='#sc8'>SC 8</a>পুনশ্চ, গৃহপতি, সুরা, মদ, গাঁজা সেবনকারী তার নেশা সেবনের দরুন ইহলোক ও পরলোকে ভয়-ভৈরব প্রসব করে এবং মানসিক দুঃখ, দৌর্মনস্য <span class='add'>(বিষাদ)</span> ভোগ করে। নেশা সেবন হতে বিরত জনের ইহলোকে ও পরলোকেও ভয়-ভৈরব উৎপন্ন হয় না এবং মানসিক দুঃখ-দৌর্মনস্য ভোগ করতে হয় না। নেশা সেবন হতে বিরত জনের এরূপেই তেমন ভয়-ভৈরব উপশান্ত হয়।</p>
<p><a class='ref sc' id='sc9' href='#sc9'>SC 9</a>কোন চারটি স্রোতাপত্তি অঙ্গেতে সে সমন্নাগত হয়?</p>
<p><a class='ref sc' id='sc10' href='#sc10'>SC 10</a>গৃহপতি, এক্ষেত্রে আর্যশ্রাবক বুদ্ধে পূর্ণবিশ্বাসসম্পন্ন হয়। যেমন, ‘ইনি সেই ভগবান, অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, অনুত্তর পুরুষদমনকারী সারথী, দেবমানবের শাস্তা, বুদ্ধ ভগবান।’ এক্ষেত্রে আর্যশ্রাবক ধর্মে পূর্ণবিশ্বাসসম্পন্ন হয়, যেমন, ‘ভগবানের ধর্ম সুব্যাখ্যাত, সন্দৃষ্টিক, কালাকাল বিরহিত, এসে দেখার যোগ্য, নির্বাণে উপনীতকারী, বিজ্ঞজন কর্তৃক প্রাপ্তব্য।’ এক্ষেত্রে আর্যশ্রাবক সংঘে পূর্ণবিশ্বাসসম্পন্ন হয়, যেমন, ‘ভগবানের শিষ্যমণ্ডলী সুপথে প্রতিপন্ন, ঋজুপথে প্রতিপন্ন, ন্যায়পথে প্রতিপন্ন, সমিচীন পথে প্রতিপন্ন, ভগবানের শিষ্যমণ্ডলী চারি যুগ্ম হিসেবে আট প্রকার পুরুষই আহ্বানযোগ্য, পূজার যোগ্য, দক্ষিণার যোগ্য, অঞ্জলি করণীয় এবং জগতে অনুত্তর পুণ্যক্ষেত্র।’ আর্যশ্রাবক আর্যসম্মত অখণ্ড, নিশ্চিদ্র, বিশুদ্ধ, নিষ্কলুষ, বিমুক্ত, বিজ্ঞকর্তৃক প্রশংসিত, অদূষিত ও সমাধি লাভের সহায়ক শীলসমূহে বিভূষিত হয়। এই চতুর্বিধ স্রোতাপত্তি অঙ্গের মাধ্যমে সুসমৃদ্ধ হয়।</p>
<p><a class='ref sc' id='sc11' href='#sc11'>SC 11</a>কিরূপে আর্যজ্ঞান তার প্রজ্ঞা দ্বারা সুদৃষ্ট ও সুপ্রতিবিদ্ধ হয়?</p>
<p><a class='ref sc' id='sc12' href='#sc12'>SC 12</a>গৃহপতি, এক্ষেত্রে আর্যশ্রাবক এরূপে বিচার করে যে উহার কারণে ইহা হয়, ইহার উৎপত্তিতে উহার উৎপত্তি হয়, ইহার অনুপস্থিতিতে ইহা হয় না, ইহার নিরোধে উহাও নিরুদ্ধ হয়। যেমন, অবিদ্যার কারণে সংস্কার উৎপন্ন হয়, সংস্কারের কারণে বিজ্ঞান, বিজ্ঞানের কারণে নামরূপ, নামরূপের কারণে ষড়ায়তন, ষড়ায়তনের কারণে স্পর্শ, স্পর্শের কারণে বেদনা, বেদনার কারণে তৃষ্ণা, তৃষ্ণার কারণে উপাদান, উপাদানের কারণ ভব, ভবের কারণে জাতি <span class='add'>(জন্ম)</span>, জাতির কারণে জরা, মরণ, শোক, পরিদেবন <span class='add'>(বিলাপ)</span>, দুঃখ, দৌর্মনস্য, উপায়াস <span class='add'>(মানসিক যন্ত্রণা)</span> উৎপন্ন হয়। ইহাই সম্পূর্ণরূপে দুঃখস্কন্ধের কারণ। অবিদ্যার প্রতি অশেষ বিরাগ ও অবিদ্যার নিরোধের কারণে সংস্কার নিরোধ হয়; সংস্কার নিরোধের কারণে বিজ্ঞান নিরুদ্ধ হয়, বিজ্ঞানের কারণে নামরূপ, নামরূপের কারণে ষড়ায়তন, ষড়ায়তনের কারণে স্পর্শ, স্পর্শের কারণে বেদনা, বেদনার কারণে তৃষ্ণা, তৃষ্ণার কারণে উপাদান, উপাদানের কারণ ভব, ভবের কারণে জাতি <span class='add'>(জন্ম)</span>, জাতির কারণে জরা, মরণ, শোক, পরিদেবন <span class='add'>(বিলাপ)</span>, দুঃখ, দৌর্মনস্য, উপায়াস <span class='add'>(মানসিক যন্ত্রণা)</span> উপায়াস নিরুদ্ধ হয়। এরূপেই সম্পূর্ণরূপে দুঃখস্কন্ধের নিরোধ হয়। ইহাও আর্যজ্ঞান যা তার প্রজ্ঞা দ্বারা সুদৃষ্ট ও সুপ্রতিবিদ্ধ হয়।</p>
<p><a class='ref sc' id='sc13' href='#sc13'>SC 13</a>গৃহপতি, যেহেতু একজন আর্যশ্রাবকের এই পাঁচ প্রকার ভয়-ভৈবর উপশান্ত হয়, চার প্রকার স্রোতাপত্তি অঙ্গে সে সমন্নাগত হলে এবং আর্যজ্ঞান তার নিকট সম্যক প্রজ্ঞায় উত্তমরূপে উপলব্ধ হলে যদি সে ইচ্ছা করে তবে নিজেই নিজেকে এরূপে প্রকাশ করতে পারে যে ‘আমার নিরয় গমন ক্ষীণ হয়েছে, তীর্যক গমন ক্ষীণ হয়েছে, প্রেতলোকেও প্রতিসন্ধির হেতু ক্ষীণ হয়েছে এবং আমি স্রোতাপন্ন, অবিনিপাতধর্মী ও নিয়ত সম্বোধিপরায়ণ।” দ্বিতীয় সূত্র।</p>
<footer>
<p>অনুবাদক : <span class='author'>%author</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
