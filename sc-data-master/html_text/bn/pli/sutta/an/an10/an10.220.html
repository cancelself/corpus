<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an10.220' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>দশক নিপাত</li>
<li class='vagga'>অপবিত্র কায় বর্গ</li>
</ul>
<h1 class='sutta'>১০.২২০. অধর্মচর্যা সূত্র</h1>
</header>
<p><a class='ref sc' id='sc1' href='#sc1'>SC 1</a>অতঃপর জনৈক ব্রা‏হ্মণ ভগবানের নিকট উপস্থিত হলেন। উপস্থিত হয়ে ভগবানের সাথে কুশল বিনিময় করলেন। কুশল বিনিময় ও প্রীতি আলাপের পর একপাশে বসলেন। একপাশে উপবেশনের পর সেই ব্রা‏হ্মণ ভগবানকে এরূপ বললেন :</p>
<p><a class='ref sc' id='sc2' href='#sc2'>SC 2</a>“মাননীয় গৌতম, কী হেতু, কী প্রত্যয়ে এক্ষেত্রে কোনো কোনো সত্ত্ব কায়ভেদে মৃত্যুর পর অপায়, দুর্গতি, বিনিপাত নরকে উৎপন্ন হয়?</p>
<p><a class='ref sc' id='sc3' href='#sc3'>SC 3</a>“হে ব্রা‏হ্মণ, অধর্মচর্যার ন্যায় বিসমচর্যার দরুন এক্ষেত্রে কোনো কোনো সত্ত্ব কায়ভেদে মৃত্যুর পর অপায়, দুর্গতি, বিনিপাত নরকে উৎপন্ন হয়।”</p>
<p><a class='ref sc' id='sc4' href='#sc4'>SC 4</a>“মাননীয় গৌতম, কী হেতু, কী প্রত্যয়ে এক্ষেত্রে কোনো কোনো সত্ত্ব কায়ভেদে মৃত্যুর পর সুগতি স্বর্গলোকে উৎপন্ন হয়?”</p>
<p><a class='ref sc' id='sc5' href='#sc5'>SC 5</a>“ব্রা‏হ্মণ, ধর্মচর্যার ন্যায় সমচর্যার দরুন এক্ষেত্রে কোনো কোনো সত্ত্ব কায়ভেদে মৃত্যুর পর সুগতি স্বর্গলোকে উৎপন্ন হয়।”</p>
<p><a class='ref sc' id='sc6' href='#sc6'>SC 6</a>“আমি মাননীয় গৌতমের এরূপ সংক্ষিপ্ত বর্ণনার বিস্তৃতার্থ জ্ঞাত নই। সত্যিই তা উত্তম হয় যদি মাননীয় গৌতম সেরূপ ধর্মদেশনা করেন যাতে আমি মাননীয় গৌতম কর্তৃক সংক্ষিপ্তরূপে ভাষিত বিষয়ের অর্থ বিস্তৃতভাবে জ্ঞাত হতে পারি।”</p>
<p><a class='ref sc' id='sc7' href='#sc7'>SC 7</a>“তবে ব্রা‏হ্মণ, শুনুন, মনোযোগ দিয়ে। আমি বলছি সে কথা।”</p>
<p><a class='ref sc' id='sc8' href='#sc8'>SC 8</a>“তাই হোক,” বলে সেই ব্রা‏‏‏‏হ্মণ ভগবানকে প্রত্যুত্তর দিলে ভগবান এরূপ বলতে লাগলেন :</p>
<p><a class='ref sc' id='sc9' href='#sc9'>SC 9</a>“ব্রা‏হ্মণ, কায়িক ত্রিবিধ অধর্মচর্যা রয়েছে। আরও আছে চার প্রকার বাচনিক অধর্মচর্যা এবং তিন প্রকার মানসিক অধর্মচর্যা।</p>
<p><a class='ref sc' id='sc10' href='#sc10'>SC 10</a>ব্রা‏হ্মণ, কায়িক ত্রিবিধ অধর্মচর্যা কী কী? যথা : এক্ষেত্রে ব্রা‏হ্মণ, কোনো কোনো ব্যক্তি রয়েছে যে প্রাণিহত্যাকারী, লোভী, রক্তহস্ত, হত্যাযজ্ঞে রত এবং সকল প্রাণীদের প্রতি দয়াহীন।</p>
<p><a class='ref sc' id='sc11' href='#sc11'>SC 11</a>কোনো কোনো ব্যক্তি আছে যে অদত্তদ্রব্য হরণ করে, গ্রাম বা অরণ্যে স্থিত অপরের সম্পত্তি তাকে দেয়া না হলেও চৌর্য মনে গ্রহণ করে।</p>
<p><a class='ref sc' id='sc12' href='#sc12'>SC 12</a>এবং এমন ব্যক্তি আছে যে মিথ্যা কামাচারী বা ব্যভিচারী হয়। মাতারক্ষিতা, বা পিতারক্ষিতা কন্যা অথবা মাতাপিতারক্ষিতা, ভ্রাতারক্ষিতা, ভগ্নি কর্তৃক রক্ষিতা, জ্ঞাতি কিংবা গোত্র কর্তৃক রক্ষিতা, অথবা ধর্মরক্ষিতা, বিবাহিতা, সপরিদণ্ডা এবং অন্তত পুষ্পমালা পরিহিতা <span class='add'>(বাগদত্তা)</span> যেকোনো স্ত্রী জাতির সাথে সে অবৈধ কায়িক সম্পর্ক গড়ে তোলে। এরূপেই ব্রা‏হ্মণ, কায়িক অধর্মচর্যা তিন প্রকার।</p>
<p><a class='ref sc' id='sc13' href='#sc13'>SC 13</a>ব্রা‏হ্মণ, চার প্রকার বাচনিক অধর্মচর্যা কী কী? যথা : এক্ষেত্রে ব্রা‏হ্মণ, কোনো কোনো জন আছে যে মিথ্যা ভাষণ করে। সভা কিংবা পরিষদ, অথবা জ্ঞাতিদের সম্মুখে, নয়তো সমবায় সংঘ এমনকি রাজকুলে সাক্ষ্য প্রদানের নিমিত্তে যদি তাকে এরূপ বলে হাজির করানো হয় যে ‘আসুন, মহাশয়, যা জানেন তা বলুন।’ তবে সে অজানা বিষয়কে ‘জানি’ এবং জ্ঞাত বিষয়কে ‘জানি না’ বলে এমনকি অদেখা বিষয় ‘দেখেছি’ এবং দৃষ্ট ঘটনা ‘আমি দেখিনি’ বলে মিথ্যে সাক্ষ্য দেয়। এরূপে নিজ কিংবা অপরের কারণে অথবা ঘুষ গ্রহণ করে জেনে শুনে মিথ্যা ভাষণ করে।</p>
<p><a class='ref sc' id='sc14' href='#sc14'>SC 14</a>কোনো কোনো ব্যক্তি আছে যে ভেদবাক্য ভাষণ করে। এর সাথে বিভেদ সৃষ্টির লক্ষ্যে তার নিকট শুনে অন্যকে বলে দেয় এবং অন্যের সাথে বিভেদ ঘটানোর উদ্দেশ্যে সেই অন্যের নিকট হতেই শ্রুত বিষয় একে বলে দেয়। এভাবে সে একতা বিনষ্ট করে, সেই বিবাদাপন্নদের আরও উসকিয়ে দেয়। সে দলবিভাগে স্বস্তি পায়, মতভেদপ্রিয় হয়, মতভেদ সৃষ্টিতে আনন্দ লাভ করে এবং ভেদমূলক বাক্য ভাষণ করে।</p>
<p><a class='ref sc' id='sc15' href='#sc15'>SC 15</a>পুনঃ, কোনো কোনো ব্যক্তি আছে যে কর্কশ বাক্য ভাষণ করে থাকে। যেরূপ বাক্য রূঢ়, কর্কশ, অপরের নিকট শ্রুতিকটু, অপরের নিন্দামূলক, ক্রোধোদ্দীপক এবং মনের বিক্ষিপ্তভাব আনয়ন করে সেরূপ বাক্যভাষী হয় সে।</p>
<p><a class='ref sc' id='sc16' href='#sc16'>SC 16</a>কোনো কোনো ব্যক্তি আছে যে বৃথালাপ করে। কারণ বহির্ভূত বাক্য বলে, মিথ্যা ও অনর্থমূলক বাক্য ভাষণ করে। সে অধর্মত ও বিনয় বহির্ভূত বাক্য এবং মূল্যহীন বাক্য বলে। সে অসময়ে বিনা কারণে বহু অমঙ্গলপ্রদ বাক্য ভাষণ করে থাকে। ব্রা‏হ্মণ, এরূপে চার প্রকার বাচনিক অধর্মচর্যা রয়েছে।</p>
<p><a class='ref sc' id='sc17' href='#sc17'>SC 17</a>ব্রা‏হ্মণ, তিন প্রকার মানসিক অধর্মচর্যা কী কী? যথা : এক্ষেত্রে ব্রাহ্মণ, কোনো কোনো জন অভিধ্যালু <span class='add'>(পরদ্রব্যে লোলুপতা)</span> হয়। অপরের ধন-সম্পত্তিতে সে এরূপে অভিধ্যা পোষণ করে, ‘অহো, এই অন্যের সম্পত্তি যদি আমার হতো!’</p>
<p><a class='ref sc' id='sc18' href='#sc18'>SC 18</a>সে ব্যাপন্ন চিত্ত পোষণ করে এবং প্রদুষ্ট মনে ইচ্ছা পোষণ করে যে ‘এই ব্যক্তিরা মরুক, বধ হোক, ধ্বংস হোক, বিনাশপ্রাপ্ত হোক, এদের অস্তিত্ব লোপ পাক!’</p>
<p><a class='ref sc' id='sc19' href='#sc19'>SC 19</a>পুনঃ, কোনো কোনো জন মিথ্যাদৃষ্টি বা ভ্রান্ত ধারণা পোষণ করে ও এরূপ বিপরীত দর্শনকারী হয় যে ‘দান নাই, কোনো যজ্ঞও নাই, আবার কোনোরূপ আহুতিও নাই, ভালো-মন্দ কর্মের ফলও নাই, এই জগৎও নাই আবার পরলোকও নাই, মাতা নাই, পিতা নাই, নাই কোনো উপপাতিক সত্ত্ব। পূর্ণাঙ্গ ও সম্যক প্রতিপন্ন কোনো শ্রমণ-ব্রা‏‏হ্মণ জগতে বিদ্যমান নাই যারা ইহ-পরলোক স্বয়ং অভিজ্ঞানের দ্বারা জ্ঞাত হয়ে প্রচার করে থাকেন।’ ব্রা‏হ্মণ, এরূপে তিন প্রকার মানসিক অধর্মচর্যা রয়েছে।</p>
<p><a class='ref sc' id='sc20' href='#sc20'>SC 20</a>ব্রা‏হ্মণ, এই অধর্মচর্যার ন্যায় বিসমচর্যার দরুন এক্ষেত্রে কোনো কোনো সত্ত্ব কায়ভেদে মৃত্যুর পর অপায়, দুর্গতি, বিনিপাত নরকে উৎপন্ন হয়।</p>
<p><a class='ref sc' id='sc21' href='#sc21'>SC 21</a>ব্রা‏হ্মণ, কায়িক ত্রিবিধ ধর্মচর্যা রয়েছে, আরও আছে চার প্রকার বাচনিক ধর্মচর্যা এবং তিন প্রকার মানসিক ধর্মচর্যা।</p>
<p><a class='ref sc' id='sc22' href='#sc22'>SC 22</a>ব্রা‏হ্মণ, কায়িক ত্রিবিধ ধর্মচর্যা কী কী? যথা : এক্ষেত্রে ব্রা‏হ্মণ, কোনো কোনো ব্যক্তি রয়েছে যে প্রাণিহত্যা ত্যাগ করে প্রাণিহত্যা হতে বিরত হয়, দণ্ড-শস্ত্রহীন, লজ্জাবোধসম্পন্ন, দয়ালু ও সকল প্রাণীদের প্রতি হিতানুকম্পী হয়ে অবস্থান করে।</p>
<p><a class='ref sc' id='sc23' href='#sc23'>SC 23</a>কোনো কোনো ব্যক্তি আছে যে অদত্তদ্রব্য ত্যাগ করে ও তা গ্রহণ হতে বিরত হয়। গ্রাম বা অরণ্যে স্থিত অপরের সম্পত্তি তাকে দেয়া না হলে চৌর্য মনে তা গ্রহণ করে না।</p>
<p><a class='ref sc' id='sc24' href='#sc24'>SC 24</a>এবং এমন ব্যক্তি আছে যে মিথ্যা কামাচার ত্যাগ করে কামাচার হতে বিরত হয়। মাতারক্ষিতা, বা পিতারক্ষিতা কন্যা অথবা মাতাপিতারক্ষিতা, ভ্রাতারক্ষিতা, ভগ্নি কর্তৃক রক্ষিতা, জ্ঞাতি কিংবা গোত্র কর্তৃক রক্ষিতা, অথবা ধর্মরক্ষিতা, বিবাহিতা, সপরিদণ্ডা এবং অন্তত পুষ্পমালা পরিহিতা <span class='add'>(বাগদত্তা)</span> যেকোনো স্ত্রী জাতির সাথে সে অবৈধ কায়িক সম্পর্ক গড়ে তোলে না। এরূপেই ব্রা‏হ্মণ, কায়িক ধর্মচর্যা তিন প্রকার।</p>
<p><a class='ref sc' id='sc25' href='#sc25'>SC 25</a>ব্রা‏হ্মণ, চার প্রকার বাচনিক ধর্মচর্যা কী কী? যথা : এক্ষেত্রে ব্রা‏হ্মণ, কোনো কোনো জন আছে যে মিথ্যাবাক্য ত্যাগ করে মিথ্যা ভাষণ করা হতে বিরত হয়। সভা কিংবা পরিষদ, অথবা জ্ঞাতিদের সম্মুখে, নয়তো সমবায় সংঘ এমনকি রাজকুলে সাক্ষ্য প্রদানের নিমিত্তে যদি তাকে এরূপ বলে হাজির করানো হয় যে ‘আসুন, মহাশয়, যা জানেন তা বলুন।’ তবে সে অজানা বিষয়কে ‘জানি না’ এবং জ্ঞাত বিষয়কে ‘জানি’ বলে এবং অদেখা বিষয় ‘দেখিনি’ এবং দৃষ্ট ঘটনা ‘আমি দেখেছি’ বলে সঠিক সাক্ষ্য দেয়। এরূপে নিজ কিংবা অপরের কারণে অথবা ঘুষের কারণে জেনে শুনে মিথ্যা ভাষণ করে না।</p>
<p><a class='ref sc' id='sc26' href='#sc26'>SC 26</a>কোনো কোনো ব্যক্তি আছে যে ভেদবাক্য ত্যাগ করে ভেদবাক্য বলা হতে বিরত হয়। এর সাথে বিভেদ সৃষ্টির লক্ষ্যে তার নিকট শুনে অন্যকে বলে দেয় না এবং অন্যের সাথে বিভেদ ঘটানোর উদ্দেশ্যে সেই অন্যের নিকট হতেই শ্রুত বিষয় একে বলে দেয় না। এভাবে সে একতা সৃষ্টি করে, সেই বিবাদাপন্নদের বিবাদ মিটায়। সে একতাকরণে স্বস্তি পায়, একতাপ্রিয় হয়, একীভাবকরণে আনন্দ লাভ করে এবং একতামূলক বাক্য ভাষণ করে।</p>
<p><a class='ref sc' id='sc27' href='#sc27'>SC 27</a>পুনঃ, কোনো কোনো ব্যক্তি আছে যে কর্কশ বাক্য ত্যাগ করে কর্কশ বাক্য ভাষণ করা হতে বিরত থাকে। যেরূপ বাক্য ত্রুটিহীন, শ্রুতিমধুর, প্রেমোদ্দীপক, হৃদয়স্পর্শী, ভদ্র, জননন্দিত এবং অপরের মনঃপুত সেরূপ বাক্যভাষী হয় সে।</p>
<p><a class='ref sc' id='sc28' href='#sc28'>SC 28</a>কোনো কোনো ব্যক্তি আছে যে বৃথালাপ ত্যাগ করে বৃথালাপ হতে বিরত হয়। সে কালবাদী, সত্যবাদী, মঙ্গলপ্রদ বাক্যভাষী, ধর্মবাদী ও বিনয়বাদী হয়। সে যথাসময়ে ধর্মত ও বিনয়সম্মত বাক্য এবং অর্থপূর্ণ বাক্য বলে। ব্রা‏হ্মণ, এরূপে চার প্রকার বাচনিক ধর্মচর্যা রয়েছে।</p>
<p><a class='ref sc' id='sc29' href='#sc29'>SC 29</a>ব্রা‏হ্মণ, তিন প্রকার মানসিক ধর্মচর্যা কী কী? যথা : এক্ষেত্রে ব্রা‏হ্মণ, কোনো কোনো জন অনভিধ্যালু <span class='add'>(পরদ্রব্যে নির্লোভী)</span> হয়। অপরের ধন-সম্পত্তিতে সে এরূপে অনভিধ্যা পোষণ করে না যে ‘অহো, এই অন্যের সম্পত্তি যদি আমার হতো।’</p>
<p><a class='ref sc' id='sc30' href='#sc30'>SC 30</a>সে অব্যাপন্নচিত্ত পোষণ করে এবং অপ্রদুষ্ট মনে এরূপ ইচ্ছা পোষণ করে যে ‘এই ব্যক্তিরা শত্রু হীন হোক, বিপদহীন ও অন্তরায়হীন হয়ে আত্মসুখ লাভ করুক!’</p>
<p><a class='ref sc' id='sc31' href='#sc31'>SC 31</a>পুনঃ, কোনো কোনো জন সম্যক দৃষ্টি পোষণ করে ও এরূপ অবিপরীত দর্শনকারী হয় যে ‘দান বিদ্যমান, যজ্ঞও বিদ্যমান, আবার কোনোরূপ আহুতিও বিদ্যমান, ভালো-মন্দ কর্মের ফল আছে, এই জগৎও আবার পরলোকও রয়েছে, মাতা আছেন, পিতা আছেন, আরও আছে উপপাতিক সত্ত্ব। পূর্ণাঙ্গ ও সম্যক প্রতিপন্ন শ্রমণ-ব্রা‏‏হ্মণ জগতে বিদ্যমান যারা ইহ-পরলোক স্বয়ং অভিজ্ঞানের দ্বারা জ্ঞাত হয়ে প্রচার করে থাকেন।’ ব্রা‏হ্মণ, এরূপে তিন প্রকার মানসিক ধর্মচর্যা রয়েছে।</p>
<p><a class='ref sc' id='sc32' href='#sc32'>SC 32</a>“ব্রা‏হ্মণ, এই ধর্মচর্যার ন্যায় সমচর্যার দরুন এক্ষেত্রে কোনো কোনো সত্ত্ব কায়ভেদে মৃত্যুর পর সুগতি স্বর্গলোকে উৎপন্ন হয়।” দশম সূত্র।</p>
<p class='end'><a class='ref sc' id='sc33' href='#sc33'>SC 33</a>অপবিত্র কায়বর্গ সমাপ্ত।</p>
<footer>
<p>অনুবাদক : <span class='author'>%author</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
