<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an10.89' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>দশক নিপাত</li>
<li class='vagga'>থেরো বর্গ</li>
</ul>
<h1 class='sutta'>১০.৮৯. কোকালিক সূত্র</h1>
</header>
<p><a class='ref sc' id='sc1' href='#sc1'>SC 1</a>সেই সময় কোকালিক ভিক্ষু ভগবানের নিকট উপস্থিত হয়ে ভগবানকে অভিবাদনপূর্বক একপাশে উপবেশন করলেন। অতঃপর একপাশে উপবিষ্ট কোকালিক ভিক্ষু ভগবানকে এরূপ বললেন :</p>
<p><a class='ref sc' id='sc2' href='#sc2'>SC 2</a>“ভন্তে, সারিপুত্র ও মৌদ্গল্লায়ন ভিক্ষু পাপেচ্ছাসম্পন্ন। তারা পাপেচ্ছার বশবর্তী হয়েছেন।”</p>
<p><a class='ref sc' id='sc3' href='#sc3'>SC 3</a>কোকালিক ভিক্ষু কর্তৃক এরূপ ব্যক্ত হলে ভগবান তাকে বললেন :</p>
<p><a class='ref sc' id='sc4' href='#sc4'>SC 4</a>“হে কোকালিক, তা কখনোই তদ্রূপ নয়, তা কখনোই তদ্রূপ নয়। কোকালিক, সারিপুত্র ও মৌদ্গল্লায়নের প্রতি প্রসন্ন হও। সারিপুত্র ও মৌদ্গল্লায়ন সর্বদাই সদাচারী।”</p>
<p><a class='ref sc' id='sc5' href='#sc5'>SC 5</a>দ্বিতীয়বারও কোকালিক ভিক্ষু ভগবানকে এরূপ বললেন :</p>
<p><a class='ref sc' id='sc6' href='#sc6'>SC 6</a>“ভন্তে, যদিও বা আপনি আমার নিকট শ্রদ্ধার পাত্র ও আস্থা স্থাপনের যোগ্য কিন্তু তবুও বলব, সারিপুত্র ও মৌদ্গল্লায়ন ভিক্ষু পাপেচ্ছাসম্পন্ন। তারা পাপেচ্ছার বশবর্তী হয়েছেন।”</p>
<p><a class='ref sc' id='sc7' href='#sc7'>SC 7</a>কোকালিক ভিক্ষু কর্তৃক এরূপ ব্যক্ত হলে দ্বিতীয়বারও ভগবান তাকে বললেন :</p>
<p><a class='ref sc' id='sc8' href='#sc8'>SC 8</a>“হে কোকালিক, তা কখনোই তদ্রূপ নয়, তা কখনোই তদ্রূপ নয়। কোকালিক, সারিপুত্র ও মৌদ্গল্লায়নের প্রতি প্রসন্ন হও। সারিপুত্র ও মৌদ্গল্লায়ন সর্বদাই সদাচারী।”</p>
<p><a class='ref sc' id='sc9' href='#sc9'>SC 9</a>তৃতীয়বারও কোকালিক ভিক্ষু ভগবানকে এরূপ বললেন :</p>
<p><a class='ref sc' id='sc10' href='#sc10'>SC 10</a>“ভন্তে, যদিও বা আপনি আমার নিকট শ্রদ্ধার পাত্র ও আস্থা স্থাপনের যোগ্য কিন্তু তবুও বলব, সারিপুত্র ও মৌদ্গল্লায়ন ভিক্ষু পাপেচ্ছাসম্পন্ন। তারা পাপেচ্ছার বশবর্তী হয়েছেন।”</p>
<p><a class='ref sc' id='sc11' href='#sc11'>SC 11</a>কোকালিক ভিক্ষু কর্তৃক এরূপ ব্যক্ত হলে তৃতীয়বারও ভগবান তাকে বললেন :</p>
<p><a class='ref sc' id='sc12' href='#sc12'>SC 12</a>“হে কোকালিক, তা কখনোই তদ্রূপ নয়, তা কখনোই তদ্রূপ নয়। কোকালিক, সারিপুত্র ও মৌদ্গল্লায়নের প্রতি প্রসন্ন হও। সারিপুত্র ও মৌদ্গল্লায়ন সর্বদাই সদাচারী।”</p>
<p><a class='ref sc' id='sc13' href='#sc13'>SC 13</a>অতঃপর কোকালিক ভিক্ষু আসন হতে উঠে ভগবানকে অভিবাদন করে প্রদক্ষিণপূর্বক চলে গেলেন। প্রস্থানের কিছুক্ষণ পরই কোকালিক ভিক্ষুর সমস্ত শরীর সরিষা প্রমাণ বিষব্রণে পূর্ণ হলো। তা সরিষা প্রমাণ হতে মুগডাল প্রমাণ হলো। তার পর মুগ প্রমাণ হতে মাসকলায় প্রমাণ, মাসকলায় প্রমাণ হতে কুলবীজ প্রমাণ হলো, কুলবীজ প্রমাণ হতে কুলফল প্রমাণ হলো, কুলফল প্রমাণ হতে আমলকী প্রমাণ হলো, আমলকী প্রমাণ হতে কাঁচা বেল প্রমাণ হলো, কাঁচা বেল প্রমাণ হতে সেই বিষব্রণসমূহ পাকা বেল প্রমাণ হলো। সেই বিষব্রণসমূহ পাকা বেল প্রমাণ হয়ে ফেটে গেল এবং তা হতে রক্ত ও পূঁজ বের হতে লাগল। বিষে আক্রান্ত মাছের ন্যায় সে সেখানে কলাপাতার উপর পরে রইল।</p>
<p><a class='ref sc' id='sc14' href='#sc14'>SC 14</a>অতঃপর তুরূ নামক প্রত্যেক ব্রহ্মা কোকালিক ভিক্ষুর নিকট উপস্থিত হয়ে আকাশে স্থিত থেকেই কোকালিক ভিক্ষুকে এরূপ বললেন :</p>
<p><a class='ref sc' id='sc15' href='#sc15'>SC 15</a>“হে কোকালিক, সারিপুত্র ও মৌদ্গল্লায়নের প্রতি প্রসন্ন হোন, তারা সদাচারী।”</p>
<blockquote class='gatha'>
<p><a class='ref sc' id='sc16' href='#sc16'>SC 16</a>“হে বন্ধু, আপনি কে?”<br>
“আমি তুরূ নামক প্রত্যেক ব্রহ্মা।”</p>
</blockquote>
<p><a class='ref sc' id='sc17' href='#sc17'>SC 17</a>“বন্ধু, আপনি তো ভগবান কর্তৃক অনাগামী বলে ব্যাখ্যাত হয়েছেন। তৎসত্ত্বেও কেন এই জগতে আবার এসেছেন? আপনি তো অনাগামী ফললাভী হতে পারেন না। নিশ্চয়ই কোথাও ভুল হয়েছে।”</p>
<p><a class='ref sc' id='sc18' href='#sc18'>SC 18</a>অতঃপর তুরূ ব্রহ্মা কোকালিক ভিক্ষুকে এই গাথা বললেন :</p>
<blockquote class='gatha'>
<p><a class='ref sc' id='sc19' href='#sc19'>SC 19</a>“জন্মহেতু উৎপত্তি হয় মুখতুণ্ডের,<br>
দুর্বাক্য ভাষণে মূর্খ ক্ষতি করেই নিজের।<br>
নিন্দনীয়ের প্রশংসায় উতলায় যেবা,<br>
পক্ষান্তরে প্রশংসনীয়ের নিন্দা করে সদা;<br>
তেমন পাপকর্মে সে সুখ না লভে,<br>
দুঃখপ্রাপ্ত হয়ে দিন সদাই গত করে।<br>
ধন, প্রাণ যায় যদি পাশাতে কারো,<br>
তুলনীয় পাপে তা তুচ্ছ সতত;<br>
সুগত ক্ষেত্রে যদি চিত্ত ক্লেশপূর্ণ হয়,<br>
গুরুপাপ হয় তা হয় অতিশয়;<br>
দশ কোটি বছরে হয় এক অব্বুদ,<br>
তেমন বিশ অব্বুদে হয় এক নিরব্বুদ;<br>
লক্ষ নিরব্বুদ হলো সেই নরক আয়ুষ্কাল,<br>
গতি সেথায় তেমন পাপীর অনন্তকাল।<br>
কায়-বাক্য-মনে কেউ আর্যনিন্দায় হলে যুক্ত,<br>
আর্যনিন্দা সম্পাদনে হলে স্বয়ং প্রবৃত্ত;<br>
তেমন পাপ কর্মহেতু হয় নিরয়ে দগ্ধ।”</p>
</blockquote>
<p><a class='ref sc' id='sc20' href='#sc20'>SC 20</a>অতঃপর কোকালিক ভিক্ষু সেই রোগের দ্বারাই মারা গেলেন। সারিপুত্র ও মৌদ্গল্লায়নের প্রতি নিজ চিত্ত প্রদুষ্ট করায় মৃত্যুর পর তিনি পদুম নামক নরকে উৎপন্ন হলেন। তার পর সহম্পতি ব্রহ্মা রাত্রির শেষ যামে সমস্ত জেতবন আলোকিত করে ভগবানের নিকট উপস্থিত হলেন। ভগবানের নিকট উপস্থিত হয়ে ভগবানকে অভিবাদনপূর্বক একপাশে দাঁড়ালেন। একপাশে দণ্ডায়মান অবস্থায় সহম্পতি ব্রহ্মা ভগবানকে এরূপ বললেন :</p>
<p><a class='ref sc' id='sc21' href='#sc21'>SC 21</a>“ভন্তে, কোকালিক ভিক্ষু কালগত হয়েছেন। সারিপুত্র ও মৌদ্গল্লায়নের প্রতি নিজ চিত্ত প্রদুষ্ট করায় তিনি মৃত্যুর পর পদুম নামক নরকে উৎপন্ন হয়েছেন।”</p>
<p><a class='ref sc' id='sc22' href='#sc22'>SC 22</a>সহম্পতি ব্রহ্মা এরূপ বলে ভগবানকে অভিবাদন করে প্রদক্ষিণপূর্বক তথায়ই অন্তর্হিত হলেন। অতঃপর সেই রাত্রির অবসানে ভগবান ভিক্ষুদের ডেকে এরূপ বললেন :</p>
<p><a class='ref sc' id='sc23' href='#sc23'>SC 23</a>“হে ভিক্ষুগণ, অদ্য রাত্রির শেষ যামে সহম্পতি ব্রহ্মা সমস্ত জেতবন আলোকিত করে আমার নিকট উপস্থিত হলেন। উপস্থিত হয়ে আমাকে অভিবাদনপূর্বক একপাশে দাঁড়ালেন। একপাশে দণ্ডায়মান অবস্থায় সহম্পতি ব্রহ্মা এরূপ বললেন :</p>
<p><a class='ref sc' id='sc24' href='#sc24'>SC 24</a>‘ভন্তে, কোকালিক ভিক্ষু কালগত হয়েছেন। সারিপুত্র ও মৌদ্গল্লায়নের প্রতি নিজ চিত্ত প্রদুষ্ট করায় তিনি মৃত্যুর পর পদুম নামক নরকে উৎপন্ন হয়েছেন।’</p>
<p><a class='ref sc' id='sc25' href='#sc25'>SC 25</a>সহম্পতি ব্রহ্মা এরূপ বলে আমাকে অভিবাদন করে প্রদক্ষিণপূর্বক তথায়ই অন্তর্হিত হলেন।”</p>
<p><a class='ref sc' id='sc26' href='#sc26'>SC 26</a>ভগবান এরূপ বলায় অন্য একজন ভিক্ষু ভগবানকে জিজ্ঞাসা করলেন :</p>
<p><a class='ref sc' id='sc27' href='#sc27'>SC 27</a>“ভন্তে, পদুম নিরয়ের আয়ুষ্কাল কত দীর্ঘ?”</p>
<p><a class='ref sc' id='sc28' href='#sc28'>SC 28</a>“হে ভিক্ষু, পদুম নরকে পাপ ভোগের আয়ুষ্কাল দীর্ঘ এত বছর, কিংবা দীর্ঘ এত শত বছর অথবা এত হাজার বছর কিংবা এত লক্ষ বছর, এরূপ বলে নির্ণয় করা যায় না।”</p>
<p><a class='ref sc' id='sc29' href='#sc29'>SC 29</a>“কিন্তু ভন্তে, উপমা দেয়া সম্ভব কি?”</p>
<p><a class='ref sc' id='sc30' href='#sc30'>SC 30</a>হ্যাঁ ভিক্ষু, তা সম্ভব। যেমন ভিক্ষু, একটি বিশ খাড়ি তিলভারবিশিষ্ট কোশলক হতে কোনো ব্যক্তি যদি প্রতি একশত বছর অন্তর অন্তর এক একটি করে তিল সরায়, তাহলে সমস্ত তিল সরাতে যে সময় লাগবে ওই সময় অপেক্ষা বেশি দীর্ঘতর অব্বুদ নরকে আয়ুষ্কাল। ভিক্ষু, এরূপে বিশবার অব্বুদ নরকের অবস্থানকাল পরিমাণ দীর্ঘতর হচ্ছে একটি নিরব্বুদ নরকে অবস্থানের আয়ুষ্কাল। আবার, বিশবার নিরব্বুদ নরকের অবস্থানকাল পরিমাণ দীর্ঘতর হচ্ছে একটি অব্ব নরকে অবস্থানের আয়ুষ্কাল। এভাবে বিশবার অব্ব নরকের অবস্থানকাল পরিমাণ দীর্ঘতর হচ্ছে একটি অহহ নরকে অবস্থানের আয়ুষ্কাল। আবার, বিশবার অহহ নরকের অবস্থানকাল পরিমাণ দীর্ঘতর হচ্ছে একটি অট্ট নরকে অবস্থানের আয়ুষ্কাল। এভাবে বিশবার অট্ট নরকের অবস্থানকাল পরিমাণ দীর্ঘতর হচ্ছে একটি কুমুদ নরকে অবস্থানের আয়ুষ্কাল। আবার, বিশবার কুমুদ নরকের অবস্থানকাল পরিমাণ দীর্ঘতর হচ্ছে একটি সোবান্ধিক নরকে অবস্থানের আয়ুষ্কাল। এভাবে বিশবার সোবান্ধিক নরকের অবস্থানকাল পরিমাণ দীর্ঘতর হচ্ছে একটি উপ্পলক নরকে অবস্থানের আয়ুষ্কাল। আবার, বিশবার উপ্পলক নরকের অবস্থানকাল পরিমাণ দীর্ঘতর হচ্ছে একটি পুন্ডরীক নরকে অবস্থানের আয়ুষ্কাল। এভাবে বিশবার পুন্ডরীক নরকের অবস্থানকাল পরিমাণ দীর্ঘতর হচ্ছে একটি পদুম নরকে অবস্থানের আয়ুষ্কাল। ভিক্ষু, সারিপুত্র ও মৌদ্গল্লায়নের প্রতি নিজ চিত্ত প্রদুষ্ট করায় কোকালিক ভিক্ষু এই পদুম নরকেই উৎপন্ন হয়েছে।”</p>
<p><a class='ref sc' id='sc31' href='#sc31'>SC 31</a>অতঃপর সুগত শাস্তা এরূপ বললেন :</p>
<blockquote class='gatha'>
<p><a class='ref sc' id='sc32' href='#sc32'>SC 32</a>“জন্মহেতু উৎপত্তি হয় মুখতুণ্ডের,<br>
দুর্বাক্য ভাষণে মূর্খ ক্ষতি করেই নিজের।<br>
নিন্দনীয়ের প্রশংসায় উতলায় যেবা,<br>
পক্ষান্তরে প্রশংসনীয়ের নিন্দা করে সদা;<br>
তেমন পাপকর্মে সে সুখ না লভে,<br>
দুঃখপ্রাপ্ত হয়ে দিন সদাই গত করে।<br>
ধন, প্রাণ যায় যদি পাশাতে কারো,<br>
তুলনীয় পাপে তা তুচ্ছ সতত;<br>
সুগত ক্ষেত্রে যদি চিত্ত ক্লেশপূর্ণ হয়,<br>
গুরুপাপ হয় তা হয় অতিশয়;<br>
দশ কোটি বছরে হয় এক অব্বুদ,<br>
তেমন বিশ অব্বুদে হয় এক নিরব্বুদ;<br>
লক্ষ নিরব্বুদ হলো সেই নরক আয়ুষ্কাল,<br>
গতি সেথায় তেমন পাপীর অনন্তকাল।<br>
কায়-বাক্য-মনে কেউ আর্যনিন্দায় হলে যুক্ত,<br>
আর্যনিন্দা সম্পাদনে হলে স্বয়ং প্রবৃত্ত;<br>
তেমন পাপ কর্মহেতু হয় নিরয়ে দগ্ধ।” নবম সূত্র।</p>
</blockquote>
<footer>
<p>অনুবাদক : <span class='author'>%author</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
