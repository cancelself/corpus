<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<section id='an1.41-50' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>একক নিপাত</li>
</ul>
<h1 class='vagga'>১.৪১-৫০. প্রণিহিত অচ্ছ বর্গ</h1>
</header>
<article id='an1.41'>
<h2 class='sutta'>১.৪১</h2>
<p>“হে ভিক্ষুগণ, যে শালি-শূল <span class='add'>(সালিসুক)</span> বা যব-শূল <span class='add'>(যবসুক)</span> ঊর্ধ্বমুখে স্থির নয়, হস্তের দ্বারা জড়াইয়া ধরিলে বা পদদলিত করিলে যেমন ঊর্ধ্বমুখে স্থিত নয় বলিয়া তাহা হস্তপদ বিদ্ধ করিবে বা রক্ত উৎপাদন করিবে এইরূপ সম্ভাবনা নাই, সেইরূপ মিথ্যা প্রণিহিত <span class='add'>(রাগাদি দোষযুক্ত)</span> চিত্তে কোনো ভিক্ষু অবিদ্যা <span class='add'>(অজ্ঞতা)</span> ভেদ করিবে, বিদ্যা উৎপাদন করিবে, নির্বাণ সাক্ষাৎকার <span class='add'>(প্রত্যক্ষ)</span> করিবে, ইহা অসম্ভব। তাহার কারণ কী? হে ভিক্ষুগণ, চিত্তের মিথ্যা প্রণিধিবশত।</p>
</article>
<article id='an1.42'>
<h2 class='sutta'>১.৪২</h2>
<p>হে ভিক্ষুগণ, যে শালি-শূল বা যব-শূল ঊর্ধ্বমুখে স্থিত, হস্তদ্বারা জড়াইয়া ধরিলে বা পদদলিত করিলে যেমন ঊর্ধ্বমুখে স্থিত বলিয়া তাহা হস্তপদ বিদ্ধ করিতে পারে বা রক্ত উৎপাদন করিতে পারে, সেইরূপ সম্যক প্রণিহিত <span class='add'>(রাগাদি দোষ হইতে মুক্ত)</span> চিত্তে কোনো ভিক্ষু অবিদ্যা ভেদ করিবে, বিদ্যা উৎপাদন করিবে, নির্বাণ সাক্ষাৎকার <span class='add'>(প্রত্যক্ষ)</span> করিবে ইহা সম্ভব। তাহার কারণ কী? হে ভিক্ষুগণ, চিত্তের সম্যক প্রণিধিবশত <span class='add'>(ইহার কারণ)</span>।</p>
</article>
<article id='an1.43'>
<h2 class='sutta'>১.৪৩</h2>
<p>হে ভিক্ষুগণ, কোনো কোনো প্রদুষ্ট-চিত্ত <span class='add'>(অবিদ্যাদি দোষযুক্ত)</span> ব্যক্তির চিত্তকে আমার চিত্ত দ্বারা তন্ন তন্ন করিয়া অনুসন্ধানে আমি জানি যে যদি এই সময়ে এই ব্যক্তির মৃত্যু হয় তবে আহৃত হইয়া নিক্ষিপ্ত দ্রব্যের ন্যায় সে নিরয়ে পড়িবে। তাহার কারণ কী? কারণ হে ভিক্ষুগণ, তাহার চিত্ত প্রদুষ্ট। চিত্ত প্রদোষ হেতু, হে ভিক্ষুগণ, ইহলোকে কোনো সত্ত্ব কায়ভেদে বা মৃত্যুর পর এইরূপে দুর্গতি, অপায়, বিনিপাত, নিরয়ে উৎপন্ন হইয়া থাকে।</p>
</article>
<article id='an1.44'>
<h2 class='sutta'>১.৪৪</h2>
<p>হে ভিক্ষুগণ, কোনো কোনো প্রসন্নচিত্ত ব্যক্তির চিত্তকে আমার চিত্ত দ্বারা তন্ন তন্ন করিয়া অনুসন্ধানে আমি জানি যে যদি এই সময়ে এই ব্যক্তির মৃত্যু হয় তবে আহৃত হইয়া নিক্ষিপ্ত দ্রব্যের ন্যায় সে স্বর্গে উৎপন্ন হইবে। তাহার কারণ কী? কারণ হে ভিক্ষুগণ, তাহার চিত্ত প্রসন্ন। চিত্তের প্রসাদ হেতু হে ভিক্ষুগণ, ইহলোকে কোনো কোনো সত্ত্ব কায়ভেদে বা মৃত্যুর পর সুগতি স্বর্গলোকে উৎপন্ন হইয়া থাকে।</p>
</article>
<article id='an1.45'>
<h2 class='sutta'>১.৪৫</h2>
<p>হে ভিক্ষুগণ, আবিলপূর্ণ, আলোড়িত ও পঙ্কযুক্ত <span class='add'>(উদক)</span> হ্রদের তীরে দাঁড়াইয়া যেমন চক্ষুষ্মান পুরুষ শুক্তি, শম্বুক, শর্করা <span class='add'>(ক্ষুদ্র ক্ষুদ্র প্রস্তরখণ্ড)</span>, কঠর <span class='add'>(ভগ্ন মৃন্ময় পাত্রাদির টুকরা)</span> ও মৎস্যগুম্ব চলিতে বা স্থিরভাবে থাকিতে দেখে না-তাহার কারণ কী? উদকের আবিলতাবশত সেইরূপ হে ভিক্ষুগণ, আবিল চিত্তে সেই ভিক্ষু স্বার্থ জ্ঞাত হইবে বা পরার্থ জ্ঞাত হইবে বা উভয়ার্থ জ্ঞাত হইবে, ধ্যান-বিদর্শন-মার্গফল <span class='add'>(উত্তরিমনুস্‌সধম্মা)</span>, দিব্যচক্ষুজ্ঞান, বিদর্শনজ্ঞান, মার্গজ্ঞান <span class='add'>(স্রোতাপত্ত্যাদি মার্গজ্ঞান)</span>, ফলজ্ঞান <span class='add'>(স্রোতাপত্ত্যাদি ফলজ্ঞান)</span> ও প্রত্যবেক্ষণ জ্ঞান সাক্ষাৎকার <span class='add'>(প্রত্যক্ষ)</span> করিবে এইরূপ সম্ভাবনা নাই। ইহার কারণ কী? হে ভিক্ষুগণ, চিত্তের আবিলতাই ইহার কারণ।</p>
</article>
<article id='an1.46'>
<h2 class='sutta'>১.৪৬</h2>
<p>হে ভিক্ষুগণ, স্বচ্ছ, বিপ্রসন্ন, অনাবিল <span class='add'>(উদক)</span> হ্রদের তীরে দাঁড়াইয়া যেমন চক্ষুষ্মান পুরুষ শুক্তি, শম্বুক, শর্করা, কঠর ও মৎস্যগুম্ব চলিতে বা স্থিরভাবে থাকিতে দেখে-ইহার কারণ কী? উদকের অনাবিলতাবশত; সেইরূপ হে ভিক্ষুগণ, যেই ভিক্ষু অনাবিল চিত্তে স্বার্থ জ্ঞাত হইবে বা পরার্থ হইবে অথবা উভয়ার্থ জ্ঞাত হইবে, ধ্যান-বিদর্শন-মার্গফল, দিব্যচক্ষুজ্ঞান, বিদর্শনজ্ঞান, মার্গজ্ঞান, ফলজ্ঞান ও প্রত্যবেক্ষণজ্ঞান সাক্ষাৎকার করিবে ইহা সম্ভব। ইহার কারণ কী? চিত্তের অনাবিলতা।</p>
</article>
<article id='an1.47'>
<h2 class='sutta'>১.৪৭</h2>
<p>হে ভিক্ষুগণ, এই যে বৃক্ষসমূহ দেখিতেছ মৃদুতা, কর্মণ্যতায় <span class='add'>(কার্য উপযোগিতায়)</span> চন্দন যেমন তাহাদের মধ্যে শ্রেষ্ঠ, সেইরূপ আমি এক ধর্মও দেখিতেছি না যাহা ভাবিত ও বহুলীকৃত হইলে এইরূপ মৃদু ও কোমল হয়, যেমন : চিত্ত। হে ভিক্ষুগণ, ভাবিত ও বহুলীকৃত চিত্ত মৃদু ও কর্মণ্য <span class='add'>(কর্মোপযোগী)</span> হয়।</p>
</article>
<article id='an1.48'>
<h2 class='sutta'>১.৪৮</h2>
<p>হে ভিক্ষুগণ, আমি অন্য এক ধর্মও দেখিতেছি না যাহা সহজে পরিবর্তনশীল, যেমন : চিত্ত। চিত্ত যে কীরূপ সহজে পরিবর্তনশীল তাহার উপমা পাওয়া দুষ্কর।</p>
</article>
<article id='an1.49'>
<h2 class='sutta'>১.৪৯</h2>
<p>হে ভিক্ষুগণ, এই চিত্ত প্রভাস্বর <span class='add'>(পরিশুদ্ধ)</span>, কিন্তু তাহা আগন্তুক ক্লেশ <span class='add'>(লোভাদি)</span> দ্বারা উপক্লিষ্ট হয়।</p>
</article>
<article id='an1.50'>
<h2 class='sutta'>১.৫০</h2>
<p>হে ভিক্ষুগণ, এই চিত্ত প্রভাস্বর, কিন্তু তাহা আগন্তুক ক্লেশ হইতে বিমুক্ত।”</p>
</article>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</section>
</body>
</html>
