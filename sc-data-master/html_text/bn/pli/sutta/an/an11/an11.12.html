<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an11.12' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>একাদশক নিপাত</li>
<li class='vagga'>অনুস্মৃতি বর্গ</li>
</ul>
<h1 class='sutta'>১১.১২. দ্বিতীয় মহানাম সূত্র</h1>
</header>
<p><a class='ref sc' id='sc1' href='#sc1'>SC 1</a>একসময় ভগবান শাক্যদের মধ্যে কপিলবাস্তুর নিগ্রোধারামে অবস্থান করছিলেন। সেই সময়ে মহানাম শাক্য শারীরিক অসুস্থতা হতে মাত্র সুস্থ হয়েছিলেন। তখন বেশ কিছু ভিক্ষু ভগবানের জন্য চীবরকর্ম <span class='add'>(চীবর তৈয়ার)</span> করছিলেন। উদ্দেশ্য, ‘ভগবান ত্রৈমাসিক বর্ষাব্রত শেষে প্রস্তুতকৃত চীবর পরিধান করে পর্যটন করবেন।’</p>
<p><a class='ref sc' id='sc2' href='#sc2'>SC 2</a>মহানাম শাক্য শুনতে পেলেন যে ‘বেশ কিছু ভিক্ষু ভগবানের জন্য চীবরকর্ম <span class='add'>(চীবর তৈয়ার)</span> করছেন। উদ্দেশ্য, ‘ভগবান ত্রৈমাসিক বর্ষাব্রত শেষে প্রস্তুতকৃত চীবর পরিধান করে পর্যটন করবেন।’</p>
<p><a class='ref sc' id='sc3' href='#sc3'>SC 3</a>অতঃপর মহানাম শাক্য ভগবানের নিকট উপস্থিত হয়ে ভগবানকে অভিবাদন করে একপাশে বসলেন। একপাশে উপবিষ্ট মহানাম শাক্য ভগবানকে এরূপ বললেন :</p>
<p><a class='ref sc' id='sc4' href='#sc4'>SC 4</a>“ভন্তে, আমি এরূপ শুনেছি যে ‘বেশ কিছু ভিক্ষু ভগবানের জন্য চীবরকর্ম <span class='add'>(চীবর তৈয়ার)</span> করছেন। উদ্দেশ্য, ‘ভগবান ত্রৈমাসিক বর্ষাব্রত শেষে প্রস্তুতকৃত চীবর পরিধান করে পর্যটন করবেন।’ ভন্তে, তখন বিভিন্নভাবে অবস্থানের সময় কিরূপে অবস্থান করা আমাদের উচিত হবে?”</p>
<p><a class='ref sc' id='sc5' href='#sc5'>SC 5</a>“উত্তম, মহানাম, উত্তম। মহানাম, তোমাদের ন্যায় কুলপুত্রদেরই ইহা সমুচিত যে তোমরা তথাগতের নিকট উপস্থিত হয়ে তা জিজ্ঞাসা করা উচিত বলে মনে করছ, ‘ভন্তে, তখন বিভিন্নভাবে অবস্থানের সময় কিরূপে অবস্থান করা আমাদের উচিত হবে?’ মহানাম, শ্রদ্ধাবানই কৃতকার্য হয়, অশ্রদ্ধাবান নয়। আরব্ধবীর্য বা দৃঢ় উৎসাহী জনই কৃতকার্য হয় অলসজন নয়। স্মৃতিমানই কৃতকার্য হয়, বিস্মরণশীল জন নয়। সমাহিত জনই কৃতকার্য হয়, অসমাহিত জন নয়। প্রজ্ঞাবানই কৃতকার্য হয় দুষ্প্রাজ্ঞজন নয়। মহানাম, এই পাঁচটি গুণে গুণান্বিত হয়ে তুমি অপর ছয় প্রকার গুণ উত্তরোত্তর ভাবনানুশীলন করবে; যথা :</p>
<p><a class='ref sc' id='sc6' href='#sc6'>SC 6</a>এক্ষেত্রে মহানাম, তুমি তথাগতকে অনুস্মরণ করবে; যথা : ‘ইনি সেই ভগবান, অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর পুরুষদমনকারী সারথী ও দেবমনুষ্যগণের শাস্তা, বুদ্ধ ভগবান।’ মহানাম, যেই সময়ে একজন আর্যশ্রাবক তথাগতকে অনুস্মরণ করেন, সেই সময়ে তার চিত্ত রাগাসক্তিতে পর্যুদস্ত <span class='add'>(বা পরাভূত)</span> হয় না, দ্বেষ এবং মোহেও পর্যুদস্ত হয় না। তথাগতের গুণ অনুস্মরণের কারণে সেই সময়ে তার চিত্ত ঋজু হয়। ঋজুচিত্তসম্পন্ন আর্যশ্রাবক অর্থবেদ বা জ্ঞান, ধর্মবেদ এবং ধর্মময় প্রমোদিতভাব লাভ করেন। প্রমোদিত জনের প্রীতি উৎপন্ন হয়, প্রীতিপূর্ণ মনহেতু কায় প্রশান্ত হয়। প্রশান্ত কায়ে সুখ অনুভূত হয় এবং সুখী জনের চিত্ত সমাধি প্রাপ্ত হয়। মহানাম, তুমি এই বুদ্ধানুস্মৃতি গমনকালে অনুশীলন করবে, দাঁড়িয়ে থাকার সময় কিংবা উপবিষ্টাবস্থায়, এমনকি শয়ন করার সময়ও অনুশীলন করবে, যেকোনো কাজ করার সময় এবং সন্তান-সন্ততিদের সাথে অবস্থানকালেও অনুশীলন করবে।</p>
<p><a class='ref sc' id='sc7' href='#sc7'>SC 7</a>পুনশ্চ, মহানাম, তুমি ধর্মগুণ অনুস্মরণ করবে; যথা : ‘‘ভগবানের ধর্ম সুব্যাখ্যাত, স্বয়ং দর্শনযোগ্য, কালাকাল বিরহিত, এসে দেখার যোগ্য, নির্বাণপ্রাপক এবং বিজ্ঞজন কর্তৃক প্রত্যক্ষণীয়।’ মহানাম, যেই সময়ে একজন আর্যশ্রাবক ধর্মের গুণ অনুস্মরণ করেন, সেই সময়ে তার চিত্ত রাগাসক্তিতে পর্যুদস্ত হয় না, দ্বেষ এবং মোহেও পর্যুদস্ত হয় না। ধর্মের গুণ অনুস্মরণের কারণে সেই সময়ে তার চিত্ত ঋজু হয়। ঋজুচিত্তসম্পন্ন আর্যশ্রাবক অর্থবেদ, ধর্মবেদ এবং ধর্মময় প্রমোদিত ভাব লাভ করেন। প্রমোদিত জনের প্রীতি উৎপন্ন হয়, প্রীতিপূর্ণ মনহেতু কায় প্রশান্ত হয়। প্রশান্ত কায়ে সুখ অনুভূত হয় এবং সুখী জনের চিত্ত সমাধি প্রাপ্ত হয়। মহানাম, তুমি এই ধর্মানুস্মৃতি গমনকালে অনুশীলন করবে, দাঁড়িয়ে থাকার সময় কিংবা উপবিষ্টাবস্থায়, এমনকি শয়ন করার সময়ও অনুশীলন করবে, যেকোনো কাজ করার সময় এবং সন্তান-সন্ততিদের সাথে অবস্থানকালেও অনুশীলন করবে।</p>
<p><a class='ref sc' id='sc8' href='#sc8'>SC 8</a>পুনশ্চ, মহানাম, তুমি সংঘের গুণ অনুস্মরণ করবে; যথা : ‘ভগবানের শ্রাবকসংঘ সুপথে প্রতিপন্ন <span class='add'>(বা অগ্রসরমান)</span>, ঋজু পথে প্রতিপন্ন, ন্যায় পথে প্রতিপন্ন, সমীচীন পথে প্রতিপন্ন, ভগবানের শ্রাবকসংঘ যুগ্ম হিসাবে চারি যুগ্ম এবং পুদ্গল হিসাবে অষ্ট আর্যপুদ্গলই চারি প্রত্যয় দান-আহুতি লাভের যোগ্য, আতিথেয়তা লাভের যোগ্য, দক্ষিণেয়্য, অঞ্জলি করণীয় এবং জগতের মধ্যে অনুত্তর পুণ্যক্ষেত্র।’ মহানাম, যেই সময়ে একজন আর্যশ্রাবক সংঘের গুণ অনুস্মরণ করেন, সেই সময়ে তার চিত্ত রাগাসক্তিতে পর্যুদস্ত হয় না, দ্বেষ এবং মোহেও পর্যুদস্ত হয় না। সংঘের গুণ অনুস্মরণের কারণে সেই সময়ে তার চিত্ত ঋজু হয়। ঋজুচিত্তসম্পন্ন আর্যশ্রাবক অর্থবেদ, ধর্মবেদ এবং ধর্মময় প্রমোদিত ভাব লাভ করেন। প্রমোদিত জনের প্রীতি উৎপন্ন হয়, প্রীতিপূর্ণ মনহেতু কায় প্রশান্ত হয়। প্রশান্ত কায়ে সুখ অনুভূত হয় এবং সুখী জনের চিত্ত সমাধি প্রাপ্ত হয়। মহানাম, তুমি এই সংঘানুস্মৃতি গমনকালে অনুশীলন করবে, দাঁড়িয়ে থাকার সময় কিংবা উপবিষ্টাবস্থায়, এমনকি শয়ন করার সময়ও অনুশীলন করবে, যেকোনো কাজ করার সময় এবং সন্তান-সন্ততিদের সাথে অবস্থানকালেও অনুশীলন করবে।</p>
<p><a class='ref sc' id='sc9' href='#sc9'>SC 9</a>পুনশ্চ, মহানাম, তুমি নিজের অখণ্ড, নিশ্চিদ্র, নিখুঁত, নিষ্কলঙ্ক, বিমুক্তিতে উপনীতকারী, বিজ্ঞজন কর্তৃক প্রশংসিত, অদূষিত এবং সমাধি লাভে সহায়ক শীলসমূহ অনুস্মরণ করবে। মহানাম, যেই সময়ে একজন আর্যশ্রাবক নিজের শীলগুণ অনুস্মরণ করেন, সেই সময়ে তার চিত্ত রাগাসক্তিতে পর্যুদস্ত হয় না, দ্বেষ এবং মোহেও পর্যুদস্ত হয় না। শীলগুণ অনুস্মরণের কারণে সেই সময়ে তার চিত্ত ঋজু হয়। ঋজুচিত্তসম্পন্ন আর্যশ্রাবক অর্থবেদ, ধর্মবেদ এবং ধর্মময় প্রমোদিত ভাব লাভ করেন। প্রমোদিত জনের প্রীতি উৎপন্ন হয়, প্রীতিপূর্ণ মনহেতু কায় প্রশান্ত হয়। প্রশান্ত কায়ে সুখ অনুভূত হয় এবং সুখী জনের চিত্ত সমাধি প্রাপ্ত হয়। মহানাম, তুমি এই শীলানুস্মৃতি গমনকালে অনুশীলন করবে, দাঁড়িয়ে থাকার সময় কিংবা উপবিষ্টাবস্থায়, এমনকি শয়ন করার সময়ও অনুশীলন করবে, যেকোনো কাজ করার সময় এবং সন্তান-সন্ততিদের সাথে অবস্থানকালেও অনুশীলন করবে।</p>
<p><a class='ref sc' id='sc10' href='#sc10'>SC 10</a>পুনশ্চ, মহানাম, তুমি নিজের ত্যাগগুণ অনুস্মরণ করবে; যথা : ‘সত্যিই তা আমার লাভ, সত্যিই তা আমার সুলব্ধ যে আমি মাৎসর্যমলে পর্যুদস্ত সত্ত্বগণের মধ্যে মাৎসর্যমলহীন চিত্তে মুক্তত্যাগী, মুক্তহস্ত, অনুদানে রত, যাঞ্চা মাত্রই দানে প্রবৃত্ত এবং দান বণ্টনে রত হয়ে গৃহবাস করছি। মহানাম, যেই সময়ে একজন আর্যশ্রাবক নিজের ত্যাগ গুণ অনুস্মরণ করেন, সেই সময়ে তার চিত্ত রাগাসক্তিতে পর্যুদস্ত হয় না, দ্বেষ এবং মোহেও পর্যুদস্ত হয় না। ত্যাগগুণ অনুস্মরণের কারণে সেই সময়ে তার চিত্ত ঋজু হয়। ঋজুচিত্তসম্পন্ন আর্যশ্রাবক অর্থবেদ, ধর্মবেদ এবং ধর্মময় প্রমোদিত ভাব লাভ করেন। প্রমোদিত জনের প্রীতি উৎপন্ন হয়, প্রীতিপূর্ণ মনহেতু কায় প্রশান্ত হয়। প্রশান্ত কায়ে সুখ অনুভূত হয় এবং সুখী জনের চিত্ত সমাধি প্রাপ্ত হয়। মহানাম, তুমি এই ত্যাগানুস্মৃতি গমনকালে অনুশীলন করবে, দাঁড়িয়ে থাকার সময় কিংবা উপবিষ্টাবস্থায়, এমনকি শয়ন করার সময়ও অনুশীলন করবে, কোনো কাজ করার সময় এবং সন্তান-সন্ততিদের সাথে অবস্থানকালেও অনুশীলন করবে।</p>
<p><a class='ref sc' id='sc11' href='#sc11'>SC 11</a>পুনশ্চ, মহানাম, তুমি দেবতানুস্মৃতি অনুস্মরণ করবে; যথা : ‘চতুর্মহারাজিক দেবগণ, তাবতিংসবাসী দেবগণ, যামবাসী দেবগণ, তুষিত দেবগণ, নির্মাণরতি দেবগণ, পরনির্মিত বশবর্তী দেবগণ, ব্রহ্মকায়িক এবং তাদের ঊর্ধ্বতন দেবগণও রয়েছেন। যেরূপ শ্রদ্ধায় সুসমৃদ্ধ হয়ে সেই দেবগণ এখান হতে চ্যুত হয়ে তথায় উৎপন্ন হয়েছেন, সেরূপ শ্রদ্ধা আমার মধ্যেও বিদ্যমান। যেরূপ শ্রুতি, ত্যাগ, প্রজ্ঞায় সুসমৃদ্ধ হয়ে সেই দেবগণ এখান হতে চ্যুত হয়ে তথায় উৎপন্ন হয়েছেন সেরূপ শ্রুতি, ত্যাগ ও প্রজ্ঞা আমার মধ্যেও বিদ্যমান।’ মহানাম, যেই সময়ে একজন আর্যশ্রাবক নিজের এবং সেই দেবগণের শ্রদ্ধা, শ্রুতি, ত্যাগ ও প্রজ্ঞা অনুস্মরণ করেন, সেই সময়ে তার চিত্ত রাগাসক্তিতে পর্যুদস্ত হয় না, দ্বেষ এবং মোহেও পর্যুদস্ত হয় না। নিজের এবং সেই দেবগণের শ্রদ্ধা, শ্রুতি, ত্যাগগুণ ও প্রজ্ঞাগুণ অনুস্মরণের কারণে সেই সময়ে তার চিত্ত ঋজু হয়। ঋজুচিত্তসম্পন্ন আর্যশ্রাবক অর্থবেদ, ধর্মবেদ এবং ধর্মময় প্রমোদিত ভাব লাভ করেন। প্রমোদিত জনের প্রীতি উৎপন্ন হয়, প্রীতিপূর্ণ মনহেতু কায় প্রশান্ত হয়। প্রশান্ত কায়ে সুখ অনুভূত হয় এবং সুখী জনের চিত্ত সমাধি প্রাপ্ত হয়। মহানাম, তুমি এই দেবতানুস্মৃতি গমনকালে অনুশীলন করবে, দাঁড়িয়ে থাকার সময় কিংবা উপবিষ্টাবস্থায়, এমনকি শয়ন করার সময়ও অনুশীলন করবে, যেকোনো কাজ করার সময় এবং সন্তান-সন্ততিদের সাথে অবস্থানকালেও অনুশীলন করবে।” দ্বিতীয় সূত্র।</p>
<footer>
<p>অনুবাদক : <span class='author'>%author</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
