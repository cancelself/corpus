<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an9.4' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>নবক নিপাত</li>
<li class='vagga'>সম্বোধি বর্গ</li>
</ul>
<h1 class='sutta'>৯.৪. নন্দক সূত্র</h1>
</header>
<p><a class='ref sc' id='sc1' href='#sc1'>SC 1</a>একসময় ভগবান শ্রাবস্তীর জেতবনে অনাথপিণ্ডিকের আরামে অবস্থান করছিলেন। সে সময় আয়ুষ্মান নন্দক উপস্থানশালায় ভিক্ষুদিগকে ধর্মশিক্ষা দ্বারা জাগ্রত, উদ্বুদ্ধ, উৎফুল্ল করছিলেন।</p>
<p><a class='ref sc' id='sc2' href='#sc2'>SC 2</a>তৎপর ভগবান সায়াহ্নসময়ে ধ্যান হতে উঠে উপস্থানশালায় উপস্থিত হন, উপস্থিত হয়ে বহির্দ্বার পথে <span class='add'>(ভিক্ষুদের)</span> কথা অবসান না হওয়া পর্যন্ত অপেক্ষমান হয়ে দাঁড়িয়ে রইলেন। তৎপর ভগবান কথোপকথনের অবসান জ্ঞাত হয়ে কাঁশি দিয়ে দরজার মৃদু আঘাত করেন। ভিক্ষুগণ ভগবানকে দ্বার খুলে দিলেন। তখন ভগবান উপস্থানশালায় প্রবেশ করে প্রজ্ঞাপিত আসনে উপবেশন করেন। আসনে উপবিষ্ট ভগবান আয়ুষ্মান নন্দককে বললেন, “সত্যই নন্দক, তুমি যে ধর্ম ভিক্ষুগণকে ভাষণ করছিলে তা দীর্ঘ কথা পর্যাবসানের বহির্দ্বার পথে অপেক্ষমান আমার পৃষ্ঠদেশে বেদনা করছে।”</p>
<p><a class='ref sc' id='sc3' href='#sc3'>SC 3</a>এরূপ বললে আয়ুষ্মান নন্দক হতবুদ্ধি হয়ে ভগবানকে বললেন, “বস্তুত ভন্তে, আমরা জানতাম না যে ভগবান বহির্দ্বার পথে দাঁড়িয়ে আছেন, ভগবান বহির্দ্বার পথে দাঁড়িয়ে আছেন জানলে আমরা ততটুকু বলতাম না।” তখন ভগবান আয়ুষ্মান নন্দককে হতবুদ্ধি হয়েছেন জানতে পারলেন। তাই ভগবান তাকে বললেন, সাধু, সাধু নন্দক, তোমাদের ন্যায় শ্রদ্ধায় আগার ত্যাগ করে অনাগারিক প্রব্রজিত প্রতিরূপ কুলপুত্রগণের পক্ষে এটা যথার্থ সময় যে তোমরা ধর্ম শ্রবণের জন্য উপবেশন করবে। নন্দক, তোমরা যারা সমবেত হয়েছ তোমাদের দ্বিবিধ করণীয়, ধর্মোপদেশ বা আর্য নীরবতা প্রতিপালন। হে নন্দক, কোনো কোনো ভিক্ষু শ্রদ্ধাবান কিন্তু শীলবান নহে; সুতরাং সেক্ষেত্রে সে পরিপূর্ণ নহে। তাই তার সে অঙ্গ অবশ্যই পরিপূরণ করতে হবে। তাকে ভাবতে হবে, “আমার যদি শ্রদ্ধা ও শীল উভয়ই বিদ্যমান থাকত, এবং নন্দক, যখন ভিক্ষুর শ্রদ্ধা ও শীল উভয়ই থাকে তখন সে সেক্ষেত্রে পরিপূর্ণ হয়। নন্দক, কোনো ভিক্ষুর শ্রদ্ধা ও শীল উভয়ই বিদ্যমান থাকে কিন্তু অভ্যন্তরীণ চিত্ত সমথ লাভী নহে; সুতরাং সেক্ষেত্রে সে সম্পূর্ণ নহে। তাই তার সে অঙ্গ পরিপূর্ণ করা উচিত এ চেতনায়, “আমার যদি শ্রদ্ধা ও শীল বিদ্যমান থাকত এবং আমি যদি অভ্যন্তরীণ চিত্ত-প্রশান্তি লাভ করতে পারতাম, এবং নন্দক, যখন ভিক্ষু শ্রদ্ধাবান ও শীলবান হয় এবং অভ্যন্তরীণ চিত্ত-প্রশান্তি লাভ করতে পারে তখন সে সেক্ষেত্রে সম্পূর্ণ হয়। নন্দক, কোনো ভিক্ষু শ্রদ্ধাবান, শীলবান এবং চিত্ত-প্রশান্তিলাভী কিন্তু অধিপ্রজ্ঞাধর্ম বিদর্শনলাভী নহে; তাই সে সেক্ষেত্রে পূর্ণাঙ্গ নহে। যেমন, নন্দক, কোনো চতুষ্পদ প্রাণীর এক পা নিষ্কৃষ্ট এবং লম্বা হতে পারেনি; তাই তার সেই অঙ্গ অপূর্ণ; তদ্রূপ, নন্দক, কোনো ভিক্ষুর শ্রদ্ধা ও শীল বিদ্যমান এবং অভ্যন্তরীণ চিত্ত-প্রশান্তি লাভ করতে পারে, কিন্তু অধিপ্রজ্ঞাধর্ম বিদর্শন লাভ করতে পারে না; তাই তার সে অঙ্গ পূর্ণ করা উচিত এ চিন্তায়, “আমি যদি শ্রদ্ধাবান, শীলবান হতাম এবং অভ্যন্তরীণ চিত্তসমথ ও অধিপ্রজ্ঞাধর্ম বিদর্শন লাভী হতাম!” এবং নন্দক, ভিক্ষু যখন শ্রদ্ধাবান, শীলবান এবং অভ্যন্তরীণ চিত্তসমথ ও অধিপ্রজ্ঞাধর্ম বিদর্শনলাভী হয় তখন সে সেক্ষেত্রে পরিপূর্ণ হয়।”</p>
<p><a class='ref sc' id='sc4' href='#sc4'>SC 4</a>এরূপ বললেন ভগবান। এরূপ বলে সুগত আসন হতে উঠে বিহারে প্রবেশ করেন।</p>
<p><a class='ref sc' id='sc5' href='#sc5'>SC 5</a>অতঃপর আয়ুষ্মান নন্দক ভগবানের চলে যাওয়ার অল্প সময়ের মধ্যে ভিক্ষুগণকে আহ্বান করলেন, আয়ুষ্মানগণ, সম্পূর্ণ অখণ্ড পরিপূর্ণ পরিশুদ্ধ ব্রহ্মচর্য প্রকাশ করে আসন হতে উঠে ভগবান চার পায়ে বিহারে প্রবেশ করছেন।” <span class='add'>(এবং আয়ুষ্মান নন্দক ভিক্ষুগণকে ভগবান যেসব বিষয় ভাষণ করেছিলেন সেসব বললেন)</span></p>
<p><a class='ref sc' id='sc6' href='#sc6'>SC 6</a>আয়ুষ্মানগণ, যথা সময়ে ধর্মশ্রবণ এবং ধর্মালাপের এই পঞ্চ আনিশংস। পঞ্চ কী কী?</p>
<p><a class='ref sc' id='sc7' href='#sc7'>SC 7</a>আয়ুষ্মানগণ, ভিক্ষু ভিক্ষুদিগকে ধর্ম দেশনা করেন যার আদিতে কল্যাণ, মধ্যে কল্যাণ এবং পর্যবসানে বা অন্তে কল্যাণ এবং অর্থযুক্ত, ব্যঞ্জনযুক্ত, সমগ্র পরিপূর্ণ ও পরিশুদ্ধ ব্রহ্মচর্য প্রকাশিত করে। আবুসো, যেভাবে যেভাবে ভিক্ষু ভিক্ষুগণকে আদি কল্যাণ, মধ্যে কল্যাণ, অন্তে কল্যাণ এবং অর্থযুক্ত, ব্যঞ্জনযুক্ত, সমগ্র পরিপূর্ণ ও পরিশুদ্ধ ব্রহ্মচর্য প্রকাশিত করে সেভাবে সেভাবে শাস্তা তাঁর নিকট প্রিয়, মনোজ্ঞ, সম্মানিত ও শ্রদ্ধান্বিত হন। আবুসো, যথাকালে ধর্ম শ্রবণ ও ধর্মালাপের এটা প্রথম আনিশংস।</p>
<p><a class='ref sc' id='sc8' href='#sc8'>SC 8</a>পুনঃ আবুসো, ভিক্ষু ভিক্ষুগণকে ধর্ম দেশনা করেন যার আদিতে কল্যাণ, মধ্যে কল্যাণ এবং পর্যবসানে বা অন্তে কল্যাণ এবং অর্থযুক্ত, ব্যঞ্জনযুক্ত, সমগ্র পরিপূর্ণ ও পরিশুদ্ধ ব্রহ্মচর্য প্রকাশিত করেন। আবুসো, যেভাবে যেভাবে ভিক্ষু ভিক্ষুগণকে আদি কল্যাণ, মধ্যে কল্যাণ এবং পর্যবসানে কল্যাণ এবং অর্থযুক্ত, ব্যঞ্জনযুক্ত, সমগ্র পরিপূর্ণ ও পরিশুদ্ধ ব্রহ্মচর্য প্রকাশিত করেন সেভাবে সেভাবে তিনি সে ধর্মে অর্থ উপলব্ধি করেন এবং ধর্ম অনুভব করেন। যথাসময়ে ধর্ম শ্রবণ ও ধর্মালোচনার এটা দ্বিতীয় ফল।</p>
<p><a class='ref sc' id='sc9' href='#sc9'>SC 9</a>পুনঃ আবুসো, ভিক্ষু ভিক্ষুগণকে ধর্ম দেশনা করেন যার আদিতে কল্যাণ, মধ্যে কল্যাণ এবং পর্যবসানে কল্যাণ এবং অর্থযুক্ত, ব্যঞ্জনযুক্ত, সমগ্র পরিপূর্ণ ও পরিশুদ্ধ ব্রহ্মচর্য প্রকাশিত করে। আবুসো, যেভাবে ভিক্ষু ভিক্ষুগণকে আদিকল্যাণ, মধ্যেকল্যাণ এবং পর্যবসানেকল্যাণ এবং অর্থযুক্ত, ব্যঞ্জনযুক্ত, সমগ্র পরিপূর্ণ ও পরিশুদ্ধ ব্রহ্মচর্য প্রকাশিত করেন সেভাবে সেভাবে তিনি সে ধর্মে গম্ভীর অর্থপদ প্রজ্ঞা দ্বারা উপলব্ধি হয়েছে দেখেন। কালে ধর্ম শ্রবণ ও ধর্মালাপের এটা তৃতীয় ফল।</p>
<p><a class='ref sc' id='sc10' href='#sc10'>SC 10</a>পুনরায় আবুসো, ভিক্ষু ভিক্ষুগণকে আদিকল্যাণ, মধ্যেকল্যাণ এবং পর্যবসানে কল্যাণ এবং অর্থযুক্ত, ব্যঞ্জনযুক্ত, সমগ্র পরিপূর্ণ ও পরিশুদ্ধ ব্রহ্মচর্য প্রকাশিত করেন। আবুসো, যেভাবে যেভাবে ভিক্ষু ভিক্ষুগণকে আদিকল্যাণ, মধ্যেকল্যাণ এবং অন্তে কল্যাণ এবং অর্থযুক্ত, ব্যঞ্জনযুক্ত, সমগ্র পরিপূর্ণ ও পরিশুদ্ধ ব্রহ্মচর্য প্রকাশিত করেন সেভাবে সেভাবে তাঁর সব্রহ্মচারীগণ তাঁকে অধিক শ্রদ্ধা করেন এ বলে, “এ আয়ুষ্মান সত্য লাভ করেছেন বা লাভ করবেন।” আবুসো, যথাসময়ে ধর্ম শ্রবণ ও ধর্মালাপের এটা চতুর্থ ফল।</p>
<p><a class='ref sc' id='sc11' href='#sc11'>SC 11</a>পুনঃ আবুসো, ভিক্ষু ভিক্ষুগণকে ধর্ম দেশনা করেন যার আদিতে কল্যাণ, মধ্যে কল্যাণ, অন্তে কল্যাণ, এবং অর্থযুক্ত, ব্যঞ্জনযুক্ত, সমগ্র পরিপূর্ণ ও পরিশুদ্ধ ব্রহ্মচর্য প্রকাশিত করেন। আবুসো, যেভাবে যেভাবে ভিক্ষু ভিক্ষুদিগকে আদি কল্যাণ, মধ্যে কল্যাণ, অন্তে কল্যাণ এবং অর্থযুক্ত, ব্যঞ্জনযুক্ত, সমগ্র পরিপূর্ণ, পরিশুদ্ধ ব্রহ্মচর্য প্রকাশিত করেন সর্বত্র সেসব ভিক্ষু যাঁরা শেখ, যাঁরা চিত্তের নিয়ন্ত্রণ ক্ষমতা লাভ করেননি তাঁরা অনুত্তর যোগক্ষেম প্রাপ্তির জন্য অবস্থান করেন, তাঁরা সে ধর্ম শ্রবণ করে অপ্রাপ্তির প্রাপ্তির জন্য, অনধিগত বিষয়ের অধিগমের জন্য, অপ্রত্যক্ষ বিষয়ের প্রত্যক্ষের জন্য উৎসাহের সাথে চেষ্টা করেন এবং যেসব ভিক্ষু অর্হৎ ক্ষীণাসব, ব্রহ্মচর্য উদ্‌যাপিত, করণীয় কৃত, ভার অপনোদিত, পূর্ণতালাভী, ভবসংযোজন ক্ষীণ, পূর্ণতা জ্ঞানের মাধ্যমে বিমুক্ত, তাঁরা ধর্ম শ্রবণ করে ইহ জীবনে সুখে বাস করেন। আবুসো, যথা সময়ে ধর্ম শ্রবণ ও ধর্মালোচনার এটা পঞ্চম ফল।</p>
<p><a class='ref sc' id='sc12' href='#sc12'>SC 12</a>আবুসো, যথাসময়ে ধর্ম শ্রবণের এই পঞ্চ ফল।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
