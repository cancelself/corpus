<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an9.12' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>নবক নিপাত</li>
<li class='vagga'>সিংহনাদ বর্গ</li>
</ul>
<h1 class='sutta'>৯.১২. স-উপাদিসেস সূত্র</h1>
</header>
<p><a class='ref sc' id='sc1' href='#sc1'>SC 1</a>একসময় ভগবান শ্রাবস্তীর জেতবনে অনাথপিণ্ডিক নির্মিত বিহারে অবস্থান করছিলেন। তখন আয়ুষ্মান সারিপুত্র পূর্বাহ্ণ সময়ে চীবর পরিহিত হয়ে পাত্রচীবর সঙ্গে নিয়ে শ্রাবস্তীতে পিণ্ডচারণে প্রবেশ করেন। তখন শ্রদ্ধেয় সারিপুত্র চিন্তা করলেন, “শ্রাবস্তীতে পিণ্ডচারণের পক্ষে এখনো অনেক সময় আছে। এসময়ের মধ্যে অন্যতীর্থিয় পরিব্রাজকদের আরামে উপস্থিত হওয়া যেতে পারে।” তৎপর আয়ুষ্মান সারিপুত্র অন্যতীর্থিয় পরিব্রাজকদের আরামে উপস্থিত হন, উপস্থিত হয়ে অন্যতীর্থিয় পরিব্রাজকদের সাথে কুশল বিনিময় করেন, কুশল বিনিময়ের পর একপ্রান্তে উপবেশন করেন।</p>
<p><a class='ref sc' id='sc2' href='#sc2'>SC 2</a>সে সময় যেসব উপবিষ্ট সমবেত অন্যতীর্থিয় পরিব্রাজক ছিলেন তাঁদের আলোচ্য বিষয় ছিল, “যারা স-উপাদিসেস কালগত হয় তারা নিরয় হতে অপরিমুক্ত, তির্যগ্‌ যোনি হতে অপরিমুক্ত, প্রেতত্ব হতে অপরিমুক্ত, অপায় দুর্গতি বিনিপাত হতে অপরিমুক্ত।”</p>
<p><a class='ref sc' id='sc3' href='#sc3'>SC 3</a>তখন আয়ুষ্মান সারিপুত্র অন্যতীর্থিয় পরিব্রাজকদের ভাষিত বিষয়কে অভিনন্দন কিংবা অবজ্ঞা না করে আসন হতে উঠে চলে যাওয়ার সময় নিজকে নিজে বললেন, “আমি ভগবান হতে এ ভাষিত বিষয়ের অর্থ জেনে নেব।” তৎপর আয়ুষ্মান সারিপুত্র শ্রাবস্তীতে পিণ্ডচারণ সমাপ্ত করে প্রত্যাবর্তন করে পিণ্ডপাত গ্রহণ করে ভগবানের নিকট উপস্থিত হন, উপস্থিত হয়ে ভগবানকে অভিবাদন করে একপ্রান্তে উপবেশন করেন। একপ্রান্তে উপবিষ্ট আয়ুষ্মান সারিপুত্র ভগবানকে বললেন, “ভন্তে, তখন আমি পূর্বাহ্ণ সময়ে চীবর পরিহিত হয়ে শ্রাবস্তীতে প্রবেশ করি। ভন্তে, তখন আমি চিন্তা করলাম, শ্রাবস্তীতে পিণ্ডচারণের পক্ষে এখনো অনেক সময় বাকি আছে। এসময়ের মধ্যে অন্যতীর্থিয় পরিব্রাজকদের আরামে উপস্থিত হয়ে অন্যতীর্থিয় পরিব্রাজকদের সাথে কুশল বিনিময় করেন, কুশল বিনিময়ের পর একপ্রান্তে উপবেশন করেন।</p>
<p><a class='ref sc' id='sc4' href='#sc4'>SC 4</a>সে সময় যেসব উপবিষ্ট সমবেত অন্যতীর্থিয় পরিব্রাজক ছিলেন তাঁদের আলোচ্য বিষয় ছিল, “যারা স-উপাদিসেস কালগত হয় তারা নিরয় হতে অপরিমুক্ত, তির্যগ্‌যোনি হতে অপরিমুক্ত, প্রেতত্ব হতে অপরিমুক্ত, অপায় দুর্গতি বিনিপাত হতে অপরিমুক্ত।”</p>
<p><a class='ref sc' id='sc5' href='#sc5'>SC 5</a>তখন আয়ুষ্মান সারিপুত্র অন্যতীর্থিয় পরিব্রাজকদের ভাষিত বিষয় অভিনন্দন কিংবা অবজ্ঞা না করে আসন হতে উঠে চলে যাওয়ার সময় নিজকে নিজে বললেন, “আমি ভগবান হতে এ ভাষিত বিষয়ের অর্থ জেনে নেব।”</p>
<p><a class='ref sc' id='sc6' href='#sc6'>SC 6</a>“সারিপুত্র, এসব অন্যতীর্থিয় পরিব্রাজকের কেউ কেউ নির্বোধ এবং বোধশক্তি হীন, কেউ স-উপাদিসেসকে স-উপাদিসেস হিসাবে জানবে, কেউ অনুপাদিসেসকে অনুপাদিসেস হিসাবে জানবে। সারিপুত্র, এই নয় প্রকার পুদ্গল যখন স-উপাদিসেস কাল প্রাপ্ত হয় তারা নরক হতে, তির্যগ্‌যোনি, প্রেতত্ব ও অপায়দুর্গতি হতে পরিমুক্ত হয়। নয় কী কী?</p>
<p><a class='ref sc' id='sc7' href='#sc7'>SC 7</a>সারিপুত্র, কোনো পুদ্গল শীল-সমাধি পরিপূরণকারী কিন্তু প্রজ্ঞা পরিপূরণকারী নহে. সে পঞ্চ অধোভাগীয় সংযোজন ক্ষয় করে অন্তরাপরিনিব্বায়ী হয়। সারিপুত্র, এ ধরনের পুদ্গল প্রথম পুদ্গল যে স-উপাদিসেস কাল প্রাপ্ত হয়ে নরক, তির্যগ্‌যোনি, প্রেত ও অপায়দুর্গতি হতে পরিমুক্ত হয়।</p>
<p><a class='ref sc' id='sc8' href='#sc8'>SC 8</a>পুনঃ, সারিপুত্র, কোনো পুদ্গল শীল ও সমাধি পরিপূরণকারী কিন্তু প্রজ্ঞা পরিপূরণকারী নহে। সে পঞ্চ অধোভাগীয় সংযোজন ক্ষয় করে উপহচ্চপরিনিব্বায়ী হয়, সে পঞ্চ অধোভাগীয় সংযোজন ক্ষয় করে অসংস্কারপরিনিব্বায়ী হয়। সে পঞ্চ অধোভাগীয় সংযোজন ক্ষয় করে সসংস্কারপরিনিব্বায়ী হয়, সে পঞ্চ অধোভাগীয় সংযোজন ক্ষয় করে সে ঊর্ধ্বস্রোতা অকনিষ্ঠগামী হয়। সারিপুত্র, এটা পঞ্চম পুদ্গল যে স-উপাদিসেস কালপ্রাপ্ত হয়ে নরক, তির্যগ্‌যোনি, প্রেত ও অপায়দুর্গতি হতে পরিমুক্ত হয়।</p>
<p><a class='ref sc' id='sc9' href='#sc9'>SC 9</a>পুনরায়, সারিপুত্র, কোনো পুদ্গল শীল পরিপূরণকারী কিন্তু সমাধি কিংবা প্রজ্ঞা পরিপূরণকারী নহে। সে ত্রি-সংযোজন ক্ষয় করে রাগ-দ্বেষ-মোহ ক্ষয় করে সকৃদাগামী হয়, সে জগতে একবার মাত্র প্রত্যাগমন করে এবং দুঃখের অন্তসাধন করে। সারিপুত্র, এটা ষষ্ঠ পুদ্গল যে স-উপাদিসেস কাল প্রাপ্ত হয়ে নরক, তির্যগ্‌যোনি, প্রেত ও অপায়দুর্গতি হতে মুক্ত হয়।</p>
<p><a class='ref sc' id='sc10' href='#sc10'>SC 10</a>পুনঃ, সারিপুত্র, কোনো পুদ্গল শীল পরিপূরণকারী কিন্তু সমাধি কিংবা প্রজ্ঞা পরিপূরণকারী নহে। সে ত্রি-সংযোজন ক্ষয় করে একবীজি হয় এবং একবার মাত্র মনুষ্য হিসাবে জন্মগ্রহণ করে দুঃখের অন্তসাধন করে। সারিপুত্র, এটা সপ্তম পুদ্গল যে স-উপাদিসেস কালপ্রাপ্ত হয়ে নরক, তির্যগযোনি, প্রেত ও অপায়দুর্গতি হতে মুক্ত হয়।</p>
<p><a class='ref sc' id='sc11' href='#sc11'>SC 11</a>পুনরায়, সারিপুত্র, কোনো পুদ্গল শীল পরিপূরণকারী, সমাধি ও প্রজ্ঞায় মধ্যম ধরনের কৃতকার্য। সে ত্রি-সংযোজন ক্ষয় করে কুল হতে কুলে গমনকারী, দুই বা তিন কুল ধাবমান হয়ে দুঃখের অন্তসাধন করে। সারিপুত্র, এটা অষ্টম পুদ্গল যে স-উপাদিসেস কালপ্রাপ্ত হয়ে নরক, তির্যগ্‌যোনি, প্রেত ও অপায়দুর্গতি হতে মুক্ত হয়।</p>
<p><a class='ref sc' id='sc12' href='#sc12'>SC 12</a>পুনঃ, সারিপুত্র, কোনো পুদ্গল শীল পরিপূরণকারী, সমাধি ও প্রজ্ঞায় মধ্যম ধরনের কৃতকার্য। সে ত্রি-সংযোজন ক্ষয় করে সর্বাধিক সাতবার পুনর্জন্ম গ্রহণ করে এবং সর্বাধিক সাতবার দেব এবং মনুষ্যদের মধ্যে সংসরণ-সন্ধাবন করতে করতে সে দুঃখের অন্তসাধন করে। সারিপুত্র, এটা নবম পুদ্গল যে স-উপাদিসেস কালপ্রাপ্ত হয়ে নরক, তির্যগ্‌যোনি, প্রেত ও অপায়দুর্গতি হতে মুক্ত হয়।</p>
<p><a class='ref sc' id='sc13' href='#sc13'>SC 13</a>সারিপুত্র, অন্যতীর্থিয় পরিব্রাজকদের কেউ কেউ নির্বোধ এবং বোধশক্তিহীন, কেউ স-উপাদিসেসকে স-উপাদিসেস এবং অনুপাদিসেসকে অনুপাদিসেস হিসাবে জানবে।</p>
<p><a class='ref sc' id='sc14' href='#sc14'>SC 14</a>সত্যই, সারিপুত্র, এই নয় প্রকার পুদ্গল যখন স-উপাদিসেস কালগত হয় তারা নরক, তির্যগ্‌যোনি, প্রেত ও অপায়দুর্গতি হতে পরিমুক্ত হয়। সারিপুত্র, এখনো পর্যন্ত এই ধর্মপর্যায় ভিক্ষু, ভিক্ষুণী, উপাসক, উপাসিকাদেরকে ভাষিত হয়নি। তার কারণ কী? পাছে এই ধর্মপর্যায় শ্রবণ করে তারা নিজেদের প্রমাদ নিয়ে এসেছিল। অধিকন্তু, সারিপুত্র, এই ধর্মপর্যায় আমা দ্বারা প্রশ্নকৃত হয়ে ভাষিত হয়েছিল।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
