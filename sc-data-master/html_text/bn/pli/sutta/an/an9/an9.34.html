<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an9.34' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>নবক নিপাত</li>
<li class='vagga'>মহাবর্গ</li>
</ul>
<h1 class='sutta'>৯.৩৪. নির্বাণসুখ সূত্র</h1>
</header>
<p><a class='ref sc' id='sc1' href='#sc1'>SC 1</a><span class='evam'>আমি এরূপ শুনেছি।</span> একসময় আয়ুষ্মান সারিপুত্র রাজগৃহের বেণুবনে কলন্দকনিবাপে অবস্থান করছিলেন। তখন শ্রদ্ধেয় সারিপুত্র ভিক্ষুগণকে আহ্বান করলেন, “আয়ুষ্মানগণ, এ নির্বাণ সুখ, আয়ুষ্মানগণ, এ নির্বাণ সুখ।”</p>
<p><a class='ref sc' id='sc2' href='#sc2'>SC 2</a>যখন তিনি এরূপ বললেন শ্রদ্ধেয় উদায়ি তাঁকে বললেন, “কিন্তু শ্রদ্ধেয় সারিপুত্র, এতে সুখ কী? যা এতে অনুভূত নয়?”</p>
<p><a class='ref sc' id='sc3' href='#sc3'>SC 3</a>“আবুসো, এটা প্রকৃতপক্ষে সেই সুখ যা এতে অনুভূত নহে। আবুসো, এ পাঁচটি কামগুণ। পাঁচ কী কী?</p>
<p><a class='ref sc' id='sc4' href='#sc4'>SC 4</a>চক্ষুবিজ্ঞেয় রূপ প্রলোভনদায়ক, আনন্দদায়ক, মনোরম, প্রিয়রূপ কামাবিষ্ট, উত্তেজনা সৃষ্টিতে দক্ষ। শ্রোত্রবিজ্ঞেয় শব্দ প্রলোভনদায়ক, আনন্দদায়ক, মনোরম, প্রিয়রূপ, কামাবিষ্ট, উত্তেজনা সৃষ্টিতে দক্ষ। ঘ্রাণবিজ্ঞেয় গন্ধ প্রলোভনদায়ক, আনন্দদায়ক, মনোরম প্রিয়রূপ, কাম ও আকাঙ্ক্ষার সাথে সম্পূর্ণযুক্ত। জিহ্বাবিজ্ঞেয় রস প্রলোভনদায়ক, আনন্দদায়ক, মনোরম, প্রিয়রূপ, কাম ও আকাঙ্ক্ষার সাথে সম্পূর্ণযুক্ত। কায়বিজ্ঞেয় স্পর্শ প্রলোভনদায়ক, আনন্দদায়ক, মনোরম, প্রিয়রূপ, কাম ও আকাঙ্ক্ষার সাথে গভীরভাবে সম্পর্কযুক্ত। আবুসো, এগুলোই পঞ্চকামগুণ। আবুসো, যাতে এই পঞ্চকামগুণবশত সুখ, আনন্দ উৎপন্ন হয়, এটাকে আবুসো, কামসুখ বলে অভিহিত করা হয়।</p>
<p><a class='ref sc' id='sc5' href='#sc5'>SC 5</a>এক্ষেত্রে, শ্রদ্ধেয় ভিক্ষু কাম হতে বিবিক্ত <span class='add'>(অসম্পৃক্ত বা পৃথক)</span> হয়ে অকুশল ধর্মসমূহ হতে বিবিক্ত হয়ে সবিতর্ক-সবিচার বিবেকজ প্রীতি-সুখমণ্ডিত প্রথম ধ্যান লাভ করে তাতে অবস্থান করেন। সেই ভিক্ষু এভাবে অবস্থানকালে কাম সহগত সংজ্ঞা ও মন তাঁর থাকে এবং সত্যই এটা তাঁর কাছে ব্যাধি স্বরূপ। যেমন : বন্ধু, সুখী ব্যক্তির ব্যাধিতুল্য দুঃখ উৎপন্ন হতে পারে। তদ্রূপ, কামসহগত সেসব সংজ্ঞা ও মন তাঁর থাকে এবং এটা তাঁর জন্য একটা ব্যাধি স্বরূপ। আবুসো, যা ব্যাধি তা দুঃখ, এটা ভগবদোক্ত। প্রকৃতপক্ষে মহাশয়, এভাবেই নির্বাণকে সুখ হিসাবে উপলব্ধি করতে হবে।</p>
<p><a class='ref sc' id='sc6' href='#sc6'>SC 6</a>পুনঃ, মহাশয়, ভিক্ষু বিতর্ক-বিচার উপশমে অধ্যাত্ম সম্প্রসাদী চিত্তের একাগ্রভাব আনয়নকারী বিতর্কাতীত, বিচারাতীত, সমাধিজ প্রীতি-সুখমণ্ডিত দ্বিতীয় ধ্যান লাভ করে তাতে অবস্থান করেন। সেই ভিক্ষু এভাবে অবস্থানকালে বিতর্কসহগত সংজ্ঞা ও মন তাঁর থাকে এবং প্রকৃতপক্ষে এটা তাঁর নিকট একটা ব্যাধি স্বরূপ। যেমন : বন্ধু, সুখী ব্যক্তির ব্যাধি উৎপন্ন হতে পারে। তদ্রূপ, বিতর্ক সহগত সংজ্ঞা ও মন তাঁর থাকে এবং এটা তাঁর জন্য একটা ব্যাধি; আবুসো, যা ব্যাধি তা দুঃখ, এটা ভগবদোক্ত। প্রকৃতপক্ষে মহাশয়, এভাবেই নির্বাণকে সুখ বিহার হিসাবে উপলব্ধি করতে হবে।</p>
<p><a class='ref sc' id='sc7' href='#sc7'>SC 7</a>পুনরায় আবুসো, ভিক্ষু প্রীতিতেও বিরাগী হয়ে উপেক্ষার ভাবে অবস্থান করেন, স্মৃতিমান ও সম্প্রজ্ঞাত হয়ে স্বচিত্তে <span class='add'>(প্রীতিনিরপেক্ষ)</span> সুখ অনুভব করেন, আর্যগণ যে ধ্যানস্তরে আরোহণ করলে “ধ্যায়ী উপেক্ষাসম্পন্ন ও স্মৃতিমান হয়ে <span class='add'>(প্রীতিনিরপেক্ষ)</span> সুখে বাস করেন” বলে বর্ণনা করেন সেই তৃতীয় ধ্যান লাভ করে তাতে অবস্থান করেন। সেই ভিক্ষু এভাবে অবস্থানকালে প্রীতিসহগত সংজ্ঞা ও মন তাঁর থাকে এবং এটা তাঁর জন্য একটা ব্যাধি। যেমন : বন্ধু, সুখী ব্যক্তির ব্যাধি উৎপন্ন হতে পারে। তদ্রূপ, প্রীতি সহগত সংজ্ঞা ও মন তাঁর থাকে এবং এটা তাঁর জন্য একটা ব্যাধি। যা ব্যাধি তা দুঃখ, এটা ভগবদোক্ত। প্রকৃতপক্ষে মহাশয়, এভাবেই নির্বাণকে সুখ বিহার হিসাবে উপলব্ধি করতে হবে।</p>
<p><a class='ref sc' id='sc8' href='#sc8'>SC 8</a>পুনঃ আবুসো, ভিক্ষু সর্ব দৈহিক সুখ-দুঃখ পরিহার করে পূর্বেই সৌমনস্য ও দৌর্মনস্য <span class='add'>(মনের হর্ষ-বিষাদ)</span> অস্তমিত করে, না-দুঃখ না-সুখ উপেক্ষা ও স্মৃতি পরিশুদ্ধ চিত্তে চতুর্থ ধ্যান লাভ করে তাতে অবস্থান করেন। সেই ভিক্ষু এভাবে অবস্থানকালে উপেক্ষাসহগত সংজ্ঞা ও মন তাঁর থাকে এবং এটা তাঁর জন্য একটা ব্যাধি। যেমন : বন্ধু, সুখী ব্যক্তির ব্যাধি উৎপন্ন হতে পারে। তদ্রূপ, উপেক্ষা সহগত সংজ্ঞা ও মন তাঁর থাকে এবং এটা তাঁর জন্য একটা ব্যাধি। যা ব্যাধি তা দুঃখ, এটা ভগবদোক্ত। প্রকৃতপক্ষে মহাশয়, এভাবেই নির্বাণকে সুখ হিসাবে উপলব্ধি করতে হবে।</p>
<p><a class='ref sc' id='sc9' href='#sc9'>SC 9</a>পুনঃ আবুসো, ভিক্ষু সর্বতোভাবে রূপসংজ্ঞাসমূহ অতিক্রম করে ক্রোধসংজ্ঞা অস্তমিত করে নানাত্বসংজ্ঞায় অমনোযোগী হয়ে অনন্ত আকাশ সংজ্ঞায় আকাশ-অনন্ত-আয়তন লাভ করে অবস্থান করেন। আবুসো, সেই ভিক্ষু এভাবে অবস্থানকালে রূপসহগত সংজ্ঞা ও মন তাঁর থাকে এবং এটা তাঁর জন্য একটা ব্যাধি। যেমন : বন্ধু, সুখী ব্যক্তির ব্যাধি উৎপন্ন হতে পারে, তদ্রূপ, রূপসহগত সংজ্ঞা ও মন তাঁর থাকে এবং এটা তাঁর জন্য একটা ব্যাধি। আবুসো, যা ব্যাধি তা দুঃখ, এটা ভগবদোক্ত। প্রকৃতপক্ষে মহাশয়, এভাবেই নির্বাণকে সুখ হিসাবে উপলব্ধি করতে হবে।</p>
<p><a class='ref sc' id='sc10' href='#sc10'>SC 10</a>পুনঃ বন্ধু, ভিক্ষু সম্পূর্ণরূপে আকাশ-অনন্ত-আয়তন অতিক্রম করে “অনন্ত বিজ্ঞান” সংজ্ঞায় বিজ্ঞান-অনন্ত-আয়তন লাভ করে অবস্থান করেন। আবুসো, সেই ভিক্ষু এভাবে অবস্থানকালে আকাশ-অনন্ত-আয়তন সহগত সংজ্ঞা ও মন তাঁর থাকে এবং এটা তাঁর জন্য একটা ব্যাধি। যেমন : বন্ধু, সুখী ব্যক্তির ব্যাধি উৎপন্ন হতে পারে। তদ্রূপ আকাশ-অনন্ত-আয়তন সহগত সংজ্ঞা ও মন তাঁর থাকে এবং এটা তাঁর জন্য একটা ব্যাধি। আবুসো, যা ব্যাধি তা দুঃখ, এটা ভগবদোক্ত। প্রকৃতপক্ষে মহাশয়, এভাবেই নির্বাণকে সুখ হিসাবে উপলব্ধি করতে হবে।</p>
<p><a class='ref sc' id='sc11' href='#sc11'>SC 11</a>পুনঃ আবুসো, ভিক্ষু সর্বতোভাবে বিজ্ঞান-অনন্ত-আয়তন অতিক্রম করে “কিছুই না” সংজ্ঞায় আকিঞ্চনায়তন লাভ করে অবস্থান করেন। আবুসো, সেই ভিক্ষু এভাবে অবস্থানকালে বিজ্ঞান-অনন্ত-আয়তন সহগত সংজ্ঞা ও মন তাঁর থাকে এবং এটা তাঁর জন্য একটা ব্যাধি। যেমন : বন্ধু, সুখী ব্যক্তির ব্যাধি উৎপন্ন হতে পারে, তদ্রূপ বিজ্ঞান-অনন্ত-আয়তন সহগত সংজ্ঞা ও মন তাঁর থাকে এবং এটা তাঁর জন্য একটা ব্যাধি। আবুসো, যা ব্যাধি তা দুঃখ, এটা ভগবদোক্ত। প্রকৃতপক্ষে বন্ধু, এভাবেই নির্বাণকে সুখ হিসাবে উপলব্ধি করতে হবে।</p>
<p><a class='ref sc' id='sc12' href='#sc12'>SC 12</a>পুনঃ আবুসো, ভিক্ষু সর্বতোভাবে আকিঞ্চনায়তন অতিক্রম করে নৈবসংজ্ঞা-নাসংজ্ঞায়তন লাভ করে অবস্থান করেন। আবুসো, সেই ভিক্ষু এভাবে অবস্থানকালে আকিঞ্চনায়তন সহগত সংজ্ঞা ও মন তাঁর থাকে এবং এটা তাঁর জন্য একটা ব্যাধি। যেমন বন্ধু, সুখী ব্যক্তির ব্যাধি উৎপন্ন হতে পারে, তদ্রূপ আকিঞ্চনায়তন সহগত সংজ্ঞা ও মন তাঁর থাকে এবং এটা তাঁর জন্য একটা ব্যাধি। আবুসো, যা ব্যাধি তা দুঃখ, এটা ভগবদোক্ত। প্রকৃতপক্ষে বন্ধু, এভাবেই নির্বাণকে সুখ হিসাবে উপলব্ধি করতে হবে।</p>
<p><a class='ref sc' id='sc13' href='#sc13'>SC 13</a>পুনঃ হে আবুসো, ভিক্ষু সম্পূর্ণরূপে নৈবসংজ্ঞা-নাসংজ্ঞায়তন অতিক্রম করে সংজ্ঞাবেদয়িত নিরোধ ধ্যান লাভ করে অবস্থান করেন, তখন তিনি প্রজ্ঞা দ্বারা দেখেন যে, তাঁর আসক্তি ক্ষয় হয়েছে। প্রকৃতপক্ষে হে বন্ধু, এভাবেই নির্বাণকে সুখ হিসাবে উপলব্ধি করতে হবে।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
