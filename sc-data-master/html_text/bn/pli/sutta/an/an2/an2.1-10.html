<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<section id='an2.1-10' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>দ্বিক নিপাত</li>
</ul>
<h1 class='vagga'>২.১–১০. কম্মকরণ <span class='add'>(কর্মফল)</span> বর্গ</h1>
</header>
<article id='an2.1'>
<h2 class='sutta'>২.১. বজ্জ সূত্র</h2>
<p><a class='ref sc' id='sc1' href='#sc1'>SC 1</a>আমি এইরূপ শুনিয়াছি। একসময় ভগবান শ্রাবস্তীর জেতবনে অনাথপিণ্ডিকের বিহারে অবস্থান করিতেছিলেন। তখন ভগবান ভিক্ষুদিগকে সম্বোধন করিলেন, “ভিক্ষুগণ”। ভিক্ষুগণ “ভন্তে” বলিয়া উত্তর দিলেন। ভগবান বলিলেন, বর্জনীয় কর্ম এই দ্বিবিধ, ভিক্ষুগণ। কী কী? যাহা ইহজীবনেই ফল প্রদান করে এবং যাহার ফলে ভবিষ্যতে কোনো এক জীবনে প্রদান করে। ভিক্ষুগণ, কী রকম বর্জনীয় কর্মের ফল ইহজীবনে ভোগ করিতে হয়? এই সম্পর্কে ভিক্ষুগণ, কেহ কেহ দর্শন করে রাজারা চোর দুরাচারীকে ধরিয়ে বিবিধ শাস্তি প্রদান করে—কষাঘাত করিয়া, বেত্রাঘাত করিয়া, লাঠি দ্বারা আঘাত করিয়া হস্ত ছিন্ন করে, পাদ ছিন্ন করে, হস্তপাদ বিছিন্ন করে, তাহার কর্ণ, নাক, কর্ণনাক ছিন্ন করে, বিলঙ্গস্থালীক করে <span class='add'>(অর্থাৎ কর্ণ-নাসাদি ছেদন করিয়া মুখমণ্ডলকে বিশেষ এক প্রকারের যাগু-পাত্র সদৃশ করিয়া দেয়)</span>, মুখমণ্ডলকে শঙ্খের ন্যায় করিয়া দেয়, রাহুর মুখের ন্যায় মুখ করিয়া দেয়, আগুনের মালা দ্বারা, হস্ত প্রজ্জ্বলিত করিয়া, তৃণ সদৃশ পাকাইয়া, চামড়ার ছাল তুলিয়া এবং তাহার সাথে বস্ত্র বন্ধন করিয়া, লৌহপিন দ্বারা বাঁধিয়া মাটিতে ফেলিয়া, জীবিত ভাজা করিয়া, মাছের দ্বৈত হুক দ্বারা চামড়ার চাল তুলিয়া, মাংস তাম্রমুদ্রা সদৃশ করিয়া, মুদ্গর দ্বারা আঘাত করিয়া আহত অংশে লবণাদি খার পদার্থ লাগাইয়া, পিন দ্বারা বেষ্টন করিয়া, শরীরে আঘাত করিয়া অস্থি পিটিয়া মাদুরের মত করিয়া নির্যাতন করে। তৎপর তাহারা তাহাকে উত্তপ্ত তৈল দ্বারা সিঞ্চিত করে, খাদ্য সদৃশ কুকুরের দ্বারা ভক্ষিত করায়, জীবন্ত অবস্থায় শূলে আরোপিত করে, অসি দ্বারা মস্তক ছেদন করে। এইরূপ দর্শনকারী এইরূপ চিন্তা করে : যদি আমি এইরূপ কার্য করিতাম যেই জন্য রাজারা চোর দুরাচারীকে ধরিয়া এইরূপ শাস্তি প্রদান করে—কষাঘাত করিয়া, বেত্রাঘাত করিয়া, লাঠি দ্বারা আঘাত করিয়া হস্ত ছিন্ন করে, পাদ ছিন্ন করে, হস্তপাদ বিছিন্ন করে, তাহার কর্ণ, নাক, কর্ণনাক ছিন্ন করে, বিলঙ্গস্থালীক করে <span class='add'>(অর্থাৎ কর্ণ-নাসাদি ছেদন করিয়া মুখমণ্ডলকে বিশেষ এক প্রকারের যাগু-পাত্র সদৃশ করিয়া দেয়)</span>, মুখমণ্ডলকে শঙ্খের ন্যায় করিয়া দেয়, রাহুর মুখের ন্যায় মুখ করিয়া দেয়, আগুনের মালা দ্বারা, হস্ত প্রজ্জ্বলিত করিয়া, তৃণ সদৃশ পাকাইয়া, চামড়ার ছাল তুলিয়া এবং তাহার সাথে বস্ত্র বন্ধন করিয়া, লৌহ পিন দ্বারা বাঁধিয়া মাটিতে ফেলিয়া, জীবিত ভাজা করিয়া, মাছের দ্বৈত হুক দ্বারা চামড়ার ছাল তুলিয়া, মাংস তাম্র মুদ্রা সদৃশ করিয়া, মুদ্গর দ্বারা আঘাত করিয়া আহত অংশে লবণাদি খার পদার্থ লাগাইয়া, পিন দ্বারা বেষ্টন করিয়া, শরীরে আঘাত করিয়া অস্থি পিটিয়া মাদুরের মত করিয়া নির্যাতন করে। তৎপর তাহারা তাহাকে উত্তপ্ত তৈল দ্বারা সিঞ্চিত করে, খাদ্য সদৃশ কুকুরের দ্বারা ভক্ষিত করায়, জীবন্ত অবস্থায় শূলে আরোপিত করে, অসি দ্বারা মস্তক ছেদন করে, তাঁহারা নিশ্চয়ই আমার প্রতিও তদ্রূপ করিতেন। ইহজীবনে বর্জনীয় কর্মের এইরূপ ফলের কথা চিন্তা করিয়া সে পরের সম্পত্তি লুঠ করিতে যায় না। ভিক্ষুগণ, ইহাকে ইহজীবনে দৃষ্ট বর্জনীয় কর্ম বলিয়া অভিহিত করা যায়।</p>
<p><a class='ref sc' id='sc2' href='#sc2'>SC 2</a>ভিক্ষুগণ, ভবিষ্যৎ বর্জনীয় কর্ম কিরূপ? এই ব্যাপারে কেহ কেহ এইরূপ চিন্তা করে : “ভবিষ্যৎ জীবনে কায়িক দুশ্চরিত্রের ফল অকুশল <span class='add'>(মন্দ)</span> বাক্‌দোষ ও মনোদোষের ভবিষ্যৎ জীবনে ফল অশুভ। যদি কায়, বাক্য, মন দ্বারা আমি দোষ করি তাহা হইলে যখন আমার মৃত্যু ঘটিবে তখন আমি অপায়ে, দুর্গতিতে, বিনিপাতে, নরকে উৎপন্ন হইব নহে কি? এইরূপে সেই ভবিষ্যৎ জীবনে বর্জনীয় কর্মের ভয় চিন্তা করিয়া কায়িক দোষ পরিহার করিয়া কায়িক সুকর্ম অনুশীলন করে, বাচনিক দুষ্কর্ম পরিত্যাগ করিয়া বাচনিক সুকর্ম অনুশীলন করে, মানসিক দুষ্কর্ম পরিত্যাগ করিয়া মানসিক সুকর্ম অনুশীলন করে, সম্পূর্ণ পরিশুদ্ধভাবে নিজেকে রক্ষা করে। ভিক্ষুগণ, ইহাকে ভবিষ্যৎ বর্জনীয় কর্ম বলা হয়। ভিক্ষুগণ, এইগুলিই দ্বিবিধ বর্জনীয় কর্ম। তদ্ধেতু ভিক্ষুগণ, তোমরা নিজেদের এইভাবে পরিচালিত করিবে-“আমরা দৃষ্ট বর্জ্যের ভয় করিব, ভবিষ্যৎ বর্জ্যের ভয় করিব, আমরা ভবিষ্যৎ বর্জ্য পরিহার করিব, আমরা বর্জ্যে ভয়দর্শী হইব।” ভিক্ষুগণ, যে এইরূপ শিক্ষা করে আশা করা যায় যে, সে সর্ববর্জ্য হইতে মুক্ত হইবে।</p>
</article>
<article id='an2.2'>
<h2 class='sutta'>২.২. প্রধান সূত্র</h2>
<p><a class='ref sc' id='sc3' href='#sc3'>SC 3</a>“ভিক্ষুগণ, জগতে এই দুই প্রচেষ্টা খুবই কঠিন। দুই কী কী? গৃহে বসবাসরত গৃহীদের বস্ত্র, আহার, আবাসস্থল, রোগীদের ওষুধ-পথ্য এবং প্রয়োজনীয় সামগ্রী নির্বাহের প্রচেষ্টা। যাহারা গৃহ পরিত্যাগ করিয়া অনাগারিক জীবন গ্রহণ করিয়াছে তাহাদের সর্ব প্রকার উপধি <span class='add'>(পুনর্জন্মের হেতুকারক বিষয়)</span> পরিত্যাগের প্রচেষ্টা। ভিক্ষুগণ, জগতে এই দ্বিবিধ প্রচেষ্টার মধ্যে সর্বশেষ প্রচেষ্টা অধিকতর গুরুত্বপূর্ণ। তদ্ধেতু ভিক্ষুগণ, আমি তোমাদিগকে বলি, তোমরা নিজেরা অবশ্যই এইরূপ শিক্ষা করিবে : “আমরা পুনর্জন্মের সর্বপ্রকার উপধি [বিষয়] পরিত্যাগ করার প্রচেষ্টা গ্রহণ করিব।” ভিক্ষুগণ এইভাবেই তোমরা নিজেরা শিক্ষা গ্রহণ করিবে।”</p>
</article>
<article id='an2.3'>
<h2 class='sutta'>২.৩. তপনীয় সূত্র</h2>
<p><a class='ref sc' id='sc4' href='#sc4'>SC 4</a>“ভিক্ষুগণ, এই দুইটি ধর্ম <span class='add'>(বিষয়)</span> মনস্তাপের। কী কী? ভিক্ষুগণ, কোনো কোনো ব্যক্তির কায় দুশ্চরিত <span class='add'>(দুরাচরণ)</span> কৃত, কায় সুচরিত <span class='add'>(সদাচরণ)</span> অকৃত; বাক্‌ দুষ্কার্য কৃত, বাক্‌ সুকর্ম অকৃত; মনো দুষ্কর্ম কৃত; মন সুকর্ম অকৃত। সে তৎকর্তৃক কায় দুষ্কর্ম কৃত বলিয়া অনুতাপ করে, কায়িক সুকর্ম অকৃত বলিয়া অনুতাপ করে; বাচনিক দুষ্কর্ম কৃত বলিয়া অনুশোচনা করে, বাচনিক সুকর্ম অকৃত বলিয়া অনুশোচনা করে; মনোদ্বারে দুষ্কর্ম কৃত, মনোদ্বারে সুকর্ম অকৃত বলিয়া অনুতাপে দগ্ধ হয়। ভিক্ষুগণ, এই দ্বিবিধ বিষয় অনুতাপের।”</p>
</article>
<article id='an2.4'>
<h2 class='sutta'>২.৪. অতপনীয় সূত্র</h2>
<p><a class='ref sc' id='sc5' href='#sc5'>SC 5</a>“ভিক্ষুগণ, এই দ্বিধর্ম অনুতাপের। সেইগুলি কী কী? ভিক্ষুগণ, কোনো কোনো ব্যক্তির কায়িক সুকর্ম কৃত, কায়িক দুষ্কর্ম অকৃত; বাচনিক সুকর্ম কৃত, বাচনিক দুষ্কর্ম অকৃত; মনোদ্বারে সুকর্ম কৃত, মনোদ্বারে দুষ্কর্ম অকৃত। “কায়িক সুকর্ম আমার দ্বারা কৃত হইয়াছে” বলিয়া অনুতাপ করে না। কায়িক দুষ্কর্ম অকৃত বলিয়া অনুতাপ করে না; বাচনিক সুকর্ম কৃত, বাচনিক দুষ্কর্ম অকৃত বলিয়া অনুতাপে দগ্ধ হয় না; মনোদ্বারে সুকর্ম কৃত, মনোদ্বারে দুষ্কর্ম অকৃত বলিয়া অনুশোচনা করে না। ভিক্ষুগণ, এই দ্বিধর্ম অননুতাপের।”</p>
</article>
<article id='an2.5'>
<h2 class='sutta'>২.৫. উপলব্ধি সূত্র</h2>
<p><a class='ref sc' id='sc6' href='#sc6'>SC 6</a>“ভিক্ষুগণ, আমি দ্বিবিধ ধর্ম উপলব্ধি করিয়াছি-কুশলধর্মে অসন্তুষ্টি এবং চেষ্টার ত্রুটি। ভিক্ষুগণ, আমি বাধাগ্রস্ত না হইয়া চেষ্টা করি। আমার চামড়া, অস্থি, পেশীটুকুই মাত্রই অবশিষ্ট থাকুক, শরীরের রক্ত-মাংস শুকাইয়া যাক, পৌরুষত্ব, পৌরুষ-বীর্য-পরাক্রম দ্বারা যাহা প্রাপ্তব্য তাহা লাভ না করিয়া বীর্যের সংস্থান অটুট থাকিবে। ভিক্ষুগণ, তাহাতেই অপ্রমাদ দ্বারা আমার বোধ <span class='add'>(জ্ঞান)</span> প্রাপ্তি, অপ্রমাদ দ্বারা আমার যোগক্ষেম <span class='add'>(আসক্তি হইতে বিমুক্তি)</span> প্রাপ্তি। হে ভিক্ষুগণ, তোমাদেরও চামড়া, পেশী, অস্থিটুকু অবশিষ্ট থাকুক, শরীরের রক্ত-মাংস শুকাইয়া যাক, এইরূপ বিনা বাধায় চেষ্টা করা উচিত। পৌরুষ, বীর্য, পরাক্রম দ্বারা প্রাপ্তব্য তাহা লাভ না করিয়া বীর্যের সংস্থান অটুট রাখিবে। হে ভিক্ষুগণ, তোমরাও অচিরে যেইজন্য কুলপুত্রগণ গৃহত্যাগ করিয়া অনাগারিক প্রব্রজ্যা লাভ করে ব্রহ্মচর্যের অবসানে দৃষ্টধর্মে <span class='add'>(ইহজীবনেই)</span> স্বয়ং অভিজ্ঞা প্রত্যক্ষ করিয়া অবস্থান করে। ভিক্ষুগণ, সেইজন্য তোমাদের এইরূপ শিক্ষা করা উচিত : “বাধাগ্রস্ত না হইয়া চেষ্টা করিব। চামড়া, পেশী, অস্থি মৱান হইয়া যাক। শরীরের রক্ত-মাংস শুকাইয়া যাক। পৌরুষ, বীর্য, পরাক্রম দ্বারা যাহা প্রাপ্তব্য তাহা প্রাপ্ত না হওয়া পর্যন্ত বীর্যের সংস্থান থাকিবে।” ভিক্ষুগণ, এইরূপ শিক্ষা করা কর্তব্য।”</p>
</article>
<article id='an2.6'>
<h2 class='sutta'>২.৬. সংযোজন সূত্র</h2>
<p><a class='ref sc' id='sc7' href='#sc7'>SC 7</a>“ভিক্ষুগণ, এই দ্বিবিধ বিষয় কী কী? সংযোজনীয় <span class='add'>(বন্ধন যাহা পুনর্জন্মের হেতু)</span> বিষয়ে স্বাদদর্শন এবং প্রয়োজনীয় বিষয়ে তৃষ্ণা দর্শন। হে ভিক্ষুগণ, সংযোজনীয় বিষয়ে স্বাদ <span class='add'>(সন্তুষ্টি)</span> দর্শন করিয়া বিহার করিলে রাগ <span class='add'>(আসক্তি)</span> পরিত্যক্ত হয় না, দ্বেষ পরিত্যক্ত হয় না, মোহ পরিত্যক্ত হয় না; রাগ, দ্বেষ, মোহ পরিত্যাগ না করিলে জন্ম, জরা, মৃত্যু, শোক, পরিদেবন <span class='add'>(বিলাপ)</span>, দুঃখ, দৌর্মনস্য <span class='add'>(দুর্মনতা)</span>, উপায়াস <span class='add'>(নৈরাশ্য)</span> হইতে পরিমুক্ত হওয়া যায় না। দুঃখ হইতে মুক্ত হয় না বলি। ভিক্ষুগণ, সংযোজনীয় বিষয়ে বিতৃষ্ণা হইয়া বিহার করিলে রাগ, দ্বেষ, মোহ পরিত্যক্ত হয়; রাগ, দ্বেষ, মোহ পরিহার করিয়াই জন্ম, জরা, মৃত্যু, শোক, বিলাপ, দুঃখ, দুর্মণতা, নৈরাশ্য হইতে পরিমুক্তি লাভ হয়। দুঃখ হইতে মুক্ত হয় বলি। ভিক্ষুগণ, এই দ্বিবিধ বিষয়।”</p>
</article>
<article id='an2.7'>
<h2 class='sutta'>২.৭. কৃষ্ণ সূত্র</h2>
<p><a class='ref sc' id='sc8' href='#sc8'>SC 8</a>“ভিক্ষুগণ, এই দ্বিবিধ ধর্ম কৃষ্ণ <span class='add'>(মন্দ)</span> কী কী? অহিরি এবং অনোত্তাপিতা <span class='add'>(লজ্জা ও ভয়হীনতা)</span>। ভিক্ষুগণ, এই দুইটিই কৃষ্ণ <span class='add'>(মন্দ)</span> ধর্ম।”</p>
</article>
<article id='an2.8'>
<h2 class='sutta'>২.৮. শুক্ল সূত্র</h2>
<p><a class='ref sc' id='sc9' href='#sc9'>SC 9</a>“ভিক্ষুগণ, এই দ্বিবিধ শুক্ল <span class='add'>(ভালো)</span> বিষয়। কী কী? লজ্জা ও ভয়। ভিক্ষুগণ, এই দুই প্রকার শুক্ল বিষয়।”</p>
</article>
<article id='an2.9'>
<h2 class='sutta'>২.৯. চরিয় সূত্র</h2>
<p><a class='ref sc' id='sc10' href='#sc10'>SC 10</a>“ভিক্ষুগণ, এই দ্বিবিধ শুক্ল ধর্ম পৃথিবীকে রক্ষা করে। কী কী? লজ্জা ও ভয়। ভিক্ষুগণ, এই দ্বিবিধ ধর্ম পৃথিবীকে যদি রক্ষা না করিত তাহা হইলে মাতা বা মাতৃষ্বসা বা মাতুলানী বা আচার্য-ভার্যা বা গুরু-পত্নীর মধ্যে কোনো প্রভেদ জগতে পরিদৃষ্ট হইত না, জগৎ বিশৃঙ্খলায় পর্যবসিত হইত। যেইরূপ ছাগল, ভেড়া, কুক্কুট, শূকর, কুকুর, শৃগালের মধ্যে দেখা যায়। কিন্তু ভিক্ষুগণ, যেহেতু এই দুইটি ধর্ম পৃথিবী রক্ষা করিতেছে সেইজন্য মাতা বা মাতৃষ্বসা বা মাতুলানী বা আচার্য-ভার্যা বা গুরুপত্নী ইত্যাদি প্রভেদ দেখা যায়।”</p>
</article>
<article id='an2.10'>
<h2 class='sutta'>২.১০. বর্ষা উদ্‌যাপন সূত্র</h2>
<p><a class='ref sc' id='sc11' href='#sc11'>SC 11</a>“ভিক্ষুগণ, এই দুই প্রকার বর্ষাবাস উদযাপন। কী কী? পূর্ববর্তী এবং পরবর্তী। ভিক্ষুগণ, এই দুই প্রকার বস্‌সূপনায়িক <span class='add'>(বর্ষাবাস উদ্‌যাপন)</span>।”</p>
</article>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</section>
</body>
</html>
