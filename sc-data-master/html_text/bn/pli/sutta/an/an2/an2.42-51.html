<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<section id='an2.42-51' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>দ্বিক নিপাত</li>
</ul>
<h1 class='vagga'>২.৪২–৫১. পরিষদ বর্গ</h1>
</header>
<article id='an2.42'>
<h2 class='sutta'>২.৪২</h2>
<p><a class='ref sc' id='sc1' href='#sc1'>SC 1</a>“ভিক্ষুগণ, পরিষদ এই দুই প্রকার। কী কী? অগভীর পরিষদ ও গভীর পরিষদ। অগভীর পরিষদ কিরূপ? যেই পরিষদের ভিক্ষুগণ উদ্ধত, অলস, চঞ্চল, কর্কশভাষী, অসংযতবাক্‌, স্মৃতিহীন, অস্থির, অসমাহিত, বিভ্রান্তচিত্ত <span class='add'>(খামখেয়ালি)</span>, অসংযতেন্দ্রিয় তাহাকে অগভীর পরিষদ বলে। ভিক্ষুগণ, গভীর পরিষদ কিরূপ? যেই পরিষদের ভিক্ষুগণ অনুদ্ধত, অনলস, মিষ্ট ভাষী, সংযতবাক্‌, স্মৃতিমান, সুস্থির, সমাহিত, একাগ্রমনা, সংযতেন্দ্রিয় এই পরিষদ গভীর পরিষদ নামে অভিহিত। এই দুই পরিষদের মধ্যে গভীর পরিষদই শ্রেষ্ঠ।</p>
</article>
<article id='an2.43'>
<h2 class='sutta'>২.৪৩</h2>
<p><a class='ref sc' id='sc2' href='#sc2'>SC 2</a>ভিক্ষুগণ, পরিষদ এই দ্বিবিধ। কী কী? গরমিল পরিষদ এবং সমিল পরিষদ। ভিক্ষুগণ, গরমিল পরিষদ কেমন? যে পরিষদের ভিক্ষুরা ঝগড়াপ্রিয়, কলহপ্রিয়, বিবাদপ্রিয়, একে অন্যকে বাক্যবাণে আহত করে এই পরিষদ গরমিল পরিষদ নামে অভিহিত। অপরপক্ষে সমিল পরিষদ কীরূপ, ভিক্ষুগণ? যেই পরিষদের ভিক্ষুগণ, একতাবদ্ধ হইয়া বাস করে, বিনীত, বিবাদবিহীন, মিশ্রিত দুগ্ধজল সদৃশ, একে অন্যকে স্নেহের চক্ষে দর্শন করে এই পরিষদ সমিল <span class='add'>(সমগ্র)</span> পরিষদ হিসেবে আখ্যায়িত। ভিক্ষুগণ, পরিষদ এই দুই প্রকার। এই দুই পরিষদের মধ্যে সমিল পরিষদই শ্রেষ্ঠ পরিষদ।</p>
</article>
<article id='an2.44'>
<h2 class='sutta'>২.৪৪</h2>
<p><a class='ref sc' id='sc3' href='#sc3'>SC 3</a>ভিক্ষুগণ, পরিষদ এই দ্বিবিধ কী কী? মহৎ, অমহৎ <span class='add'>(উত্তম অধম)</span>। ভিক্ষুগণ, মহৎ পরিষদ কিরূপ? যে পরিষদের স্থবির ভিক্ষুগণ বিলাসপ্রিয়, লম্পট ও পাপাসক্ত নহে, নির্জনতা অপরিত্যাগী, অলব্ধ বিষয় লাভের জন্য চেষ্টাশীল, অপ্রত্যক্ষকৃত <span class='add'>(অজানা)</span> বিষয় প্রত্যক্ষণের জন্য চেষ্টিত সেই পরিষদ মহৎ পরিষদ নামে কথিত। ভিক্ষুগণ, অমহৎ <span class='add'>(অধম)</span> পরিষদ কিরূপ? যে পরিষদের স্থবির ভিক্ষুরা লম্পট, পাপাসক্ত, নির্জনতা পরিত্যাগ করে, অলব্ধ বিষয় লাভের ব্যাপারে অচেষ্টিত, অনুপলব্ধ বিষয় উপলব্ধির জন্য তাহাদের পরবর্তী বংশধরও তাহাদের মতের উপর নির্ভরশীল, তাহারাও লম্পট, পাপাসক্ত, নির্জনতা পরিত্যাগ করে, অলব্ধ বিষয় লাভের ব্যাপারে অচেষ্টিত, অনুপলব্ধ বিষয় উপলব্ধির জন্য অচেষ্টিত এই পরিষদ অমহৎ পরিষদ নামে অভিহিত। ভিক্ষুগণ, পরিষদ এই দ্বিবিধ। এই দ্বিবিধ পরিষদের মধ্যে মহৎ পরিষদই শ্রেষ্ঠ পরিষদ বলিয়া পরিগণিত।</p>
</article>
<article id='an2.45'>
<h2 class='sutta'>২.৪৫</h2>
<p><a class='ref sc' id='sc4' href='#sc4'>SC 4</a>ভিক্ষুগণ, পরিষদ এই দুই প্রকার। কী কী? আর্য এবং অনার্য পরিষদ। ভিক্ষুগণ, অনার্য পরিষদ কিরূপ? ভিক্ষুগণ, যে পরিষদের ভিক্ষুরা প্রকৃতই হৃদয়ঙ্গম করিতে পারে না যে, ইহা দুঃখ, ইহ দুঃখসমুদয় <span class='add'>(দুঃখ উৎপত্তির কারণ)</span>, ইহা দুঃখনিরোধ, ইহা দুঃখনিরোধগামিনী প্রতিপদা <span class='add'>(দুঃখনিরোধের উপায়)</span> এই পরিষদ অনার্য পরিষদ নামে অভিহিত। ভিক্ষুগণ, আর্য পরিষদ কিরূপ? যে পরিষদের ভিক্ষুরা যথার্থই হৃদয়ঙ্গম করে যে, ইহা দুঃখ, ইহা দুঃখের কারণ, ইহা দুঃখনিরোধ, ইহা দুঃখনিরোধের উপায়, এই পরিষদ আর্য পরিষদ নামে অভিহিত। এই দুই প্রকার পরিষদ। ভিক্ষুগণ, এই দুই পরিষদের মধ্যে আর্য পরিষদই শ্রেষ্ঠ পরিষদ হিসেবে গণ্য।</p>
</article>
<article id='an2.46'>
<h2 class='sutta'>২.৪৬</h2>
<p><a class='ref sc' id='sc5' href='#sc5'>SC 5</a>ভিক্ষুগণ, পরিষদ এই দুই প্রকার। কী কী? আবর্জনা <span class='add'>(অসার)</span> পরিষদ ও সার <span class='add'>(মণ্ড)</span> পরিষদ। ভিক্ষুগণ, আবর্জনা পরিষদ কিরূপ? যে পরিষদের ভিক্ষুরা ইচ্ছার পথ <span class='add'>(হীন অর্থে)</span> অনুসরণ করে ঈর্ষা, মোহ এবং ভয়ের পথ অনুসরণ করেন সেই পরিষদ আবর্জনা পরিষদ হিসেবে পরিচিত। সার পরিষদ কীরূপ ভিক্ষুগণ? যে পরিষদের ভিক্ষুরা ইচ্ছা, বিদ্বেষ, মোহ এবং ভয়ের পথ অনুসরণ করে না সেই পরিষদ সার পরিষদ নামে অভিহিত। ভিক্ষুগণ, এই দুই প্রকার পরিষদ। এই দুইয়ের মধ্যে সার পরিষদই শ্রেষ্ঠ পরিষদ।</p>
</article>
<article id='an2.47'>
<h2 class='sutta'>২.৪৭</h2>
<p><a class='ref sc' id='sc6' href='#sc6'>SC 6</a>ভিক্ষুগণ, পরিষদ এই দুই প্রকার। কী কী? তর্জন-গর্জনে অভিজ্ঞ পরিষদ, প্রশ্নানুসন্ধানে নহে, প্রশ্নানুসন্ধানে শিক্ষিত পরিষদ, তর্জন-গর্জনে নহে। ভিক্ষুগণ, তর্জন-গর্জনে শিক্ষিত, প্রশ্নানুসন্ধানে নহে পরিষদ কিরূপ? যে পরিষদের ভিক্ষুরা তথাগত-ভাষিত গভীর, গম্ভীর অর্থপূর্ণ, লোকোত্তর <span class='add'>(ইন্দ্রিয়াতীত)</span>, শূন্যতাযুক্ত <span class='add'>(কিছুই না, শূন্য)</span> সূত্র যখন আবৃতি করা হয় তাহা শ্রবণ করে না, শ্রবণে মনোযোগ দেয় না, উপলব্ধি করার চিত্ত উৎপাদন করে না, শিক্ষা এবং আয়ত্ত করা যায় বলিয়া বিবেচনা করে না; কিন্তু যখন কবিকণ্ঠে তাল ও লয়যুক্ত ধ্বনি, বাহ্যিক ধর্মের অনুসারীদের উচ্চারিত বিষয় যখন আবৃত্তি করা হয় তাহাতে তাহারা মনোযোগ দেয়, শ্রবণ করে, উপলব্ধি করার মত চিত্ত উৎপাদন করে, শিক্ষা ও আয়ত্ত করা যায় বলিয়া মনে করে, যখন তাহারা তাহা আয়ত্ত করিয়া ফেলে ইহা সম্পর্কে কেহ কাহাকেও কোনো প্রশ্ন করে না, আলোচনা করে না-“ইহা কী? ইহার অর্থ কী?” যেহেতু তাহারা অব্যক্ত উন্মোচিত করে না কিংবা অব্যাখ্যাত বিষয়ের ব্যাখ্যাও করে না কিংবা সন্দেহমূলক বিভিন্ন বিষয়ে সন্দেহ ভঞ্জন করে না। এই পরিষদ তর্জন-গর্জনে অভিজ্ঞ কিন্তু অনুসন্ধানে নহে বলিয়া পরিচিত। ভিক্ষুগণ, কোন ধরনের পরিষদ অনুসন্ধানাভিজ্ঞ, তর্জন-গর্জনে নহে? ভিক্ষুগণ, যে পরিষদের ভিক্ষুরা কবিকণ্ঠে উচ্চারিত তাল ও লয়যুক্ত ধ্বনি, বাহ্যিক ধর্মের অনুসারীদের উচ্চারিত বিষয়ে মনোযোগ দেয় না, শ্রবণ করে না, উপলব্ধি করার মত চিত্ত উৎপাদন করে না, শিক্ষা ও আয়ত্ত করা যায় বলিয়া ধারণ করে না কিন্তু তথাগত ভাষিত গভীর, অর্থপূর্ণ, লোকোত্তর, শূন্যতাযুক্ত সূত্র আবৃত্তি করা হইলে মনোযোগ আকর্ষণ করে, উপলব্ধি করার মতো চিত্ত উৎপন্ন করে, শিক্ষা ও আয়ত্ত করা যায় বলিয়া বিবেচনা করে এবং যখন তাহারা তাহা আয়ত্ত করিয়া ফেলে তখন ইহা সম্পর্কে একে অপরকে প্রশ্ন করে, এইরূপ আলোচনা করে : “ইহা কী? ইহার তাৎপর্য কী?” এইরূপে তাহারা অপ্রকাশিত বিষয় প্রকাশিত করে, অব্যাখ্যাত বিষয় ব্যাখ্যা করে এবং ধর্ম সম্বন্ধে বিবিধ সন্দেহ বিদূরীত করে এইরূপ পরিষদ অনুসন্ধানাভিজ্ঞ, তর্জন-গর্জনে নহে পরিষদ বলিয়া অভিহিত। ভিক্ষুগণ, পরিষদ এই দুই প্রকার। এই দুই প্রকার পরিষদের মধ্যে পরবর্তী পরিষদই শ্রেষ্ঠ পরিষদ।</p>
</article>
<article id='an2.48'>
<h2 class='sutta'>২.৪৮</h2>
<p><a class='ref sc' id='sc7' href='#sc7'>SC 7</a>ভিক্ষুগণ, এই দুই প্রকার পরিষদ । কী কী? কামাসক্ত পরিষদ, সদ্ধর্মের সম্মানকারী নহে; সদ্ধর্মের সম্মানকারী পরিষদ, কামাসক্ত নহে। ভিক্ষুগণ, সদ্ধর্মের সম্মানকারী নহে, কামাসক্ত পরিষদ কিরূপ? যে পরিষদের ভিক্ষুরা সাদাবস্ত্র পরিহিত গৃহীদের সম্মুখে এই বলিয়া এক অপরকে প্রশংসা করে : “এইরূপ ভিক্ষু উভয় পথে মুক্ত হন, এইরূপ ভিক্ষু প্রজ্ঞা দ্বারা মুক্ত হন, এইরূপ ভিক্ষু কায়িক সাক্ষ্য দ্বারা মুক্ত হন, এইরূপ ভিক্ষু দৃষ্টি দ্বারা মুক্ত হন, এইরূপ ভিক্ষু ধর্ম ও বিশ্বাস অনুসারে মুক্ত হন, অমুক শীলবান এবং কল্যাণ ধর্মপরায়ণ হয়।” তাহারা তাহা লাভ করিয়া গ্রথিত, মূর্ছিত, সমাপন্ন হয়, ভয় দর্শন করে না এবং তাহা হইতে পরিত্রাণ পায় না। ভিক্ষুগণ, এই প্রকার পরিষদ সদ্ধর্মের সম্মানকারী নহে, কামাসক্ত পরিষদ। ভিক্ষুগণ, কীরূপ পরিষদ সদ্ধর্মের সম্মানকারী, কামনার নহে? ভিক্ষুগণ, যে পরিষদের ভিক্ষুরা সাদাবস্ত্র পরিহিত গৃহীদের সম্মুখে এই বলিয়া একে অপরকে প্রশংসা করে : “অমুক ভিক্ষু উভয় পথে মুক্ত, অমুক প্রজ্ঞা দ্বারা মুক্ত, অমুক কায়সাক্ষ্য দ্বারা মুক্ত, অমুক দৃষ্টি দ্বারা মুক্ত; অমুক শ্রদ্ধা দ্বারা মুক্ত, অমুক ধর্মানুসারী, অমুক শ্রদ্ধানুসারী, অমুক শীলবান কল্যাণ ধর্মপরায়ণ, অমুক দুঃশীল।” তাহারা তাহা লাভ করিয়া, তাহা করিয়া, তাহার সদ্‌ব্যবহার করিয়া লোভাভিভূত হয় না, আসক্ত হয় না, ভয় দর্শন করে এবং পরিত্রাণের পথ তাহার জ্ঞাত। এই প্রকার পরিষদ ভিক্ষুগণ, সদ্ধর্মের সম্মানকারী, কামনার নহে। ভিক্ষুগণ, পরিষদ এই দুই প্রকার। এই দুই পরিষদের মধ্যে পরবর্তী পরিষদই শ্রেষ্ঠ।</p>
</article>
<article id='an2.49'>
<h2 class='sutta'>২.৪৯</h2>
<p><a class='ref sc' id='sc8' href='#sc8'>SC 8</a>ভিক্ষুগণ, পরিষদ এই দুই প্রকার। কী কী? বিষম এবং সম পরিষদ। ভিক্ষুগণ, বিষম পরিষদ কিরূপ? ভিক্ষুগণ, যে পরিষদের ভিক্ষুরা অধর্ম-কর্ম <span class='add'>(নীতিহীন কর্ম)</span> প্রবর্তন করে, ধর্মকর্ম প্রবর্তন করে না, অবিনয় কর্ম প্রবর্তন করে, বিনয় কর্ম প্রবর্তন করে না, অধর্মকর্ম দীপ্ত করে, ধর্মকর্ম অদীপ্ত করে, অবিনয় কর্ম দীপ্ত করে, বিনয় কর্ম দীপ্ত করে না-এই পরিষদ বিষম <span class='add'>(অসম)</span> পরিষদ বলিয়া খ্যাত। ভিক্ষুগণ, অধর্মকর্মের প্রবর্তন, ধর্মকর্মের অপ্রবর্তন, অবিনয় কর্মের প্রবর্তন, বিনয়কর্মের অপ্রবর্তন, অধর্মকর্ম দীপ্ত, ধর্মকর্ম অদীপ্ত, অবিনয়কর্ম দীপ্ত বিনয়কর্ম অদীপ্ত হয়। ভিক্ষুগণ, ইহা অসম পরিষদ হিসেবে অভিহিত। ভিক্ষুগণ, সমপরিষদ কিরূপ? যে পরিষদের ভিক্ষুরা ধর্মকর্ম প্রবর্তন করে, অধর্মকর্ম প্রবর্তন করে না, বিনয়কর্ম প্রবর্তন করে, অবিনয় কর্ম প্রবর্তন করে না, ধর্মকর্ম দীপ্ত করে, অধর্মকর্ম দীপ্ত করে না, বিনয় কর্ম দীপ্ত করে, অবিনয় কর্ম দীপ্ত করে না-এই পরিষদ সম <span class='add'>(সোজা)</span> পরিষদ নামে খ্যাত। ভিক্ষুগণ, সমপরিষদ ধর্মকর্ম প্রবর্তন করে অধর্মকর্ম প্রবর্তন করে না, বিনয়কর্ম প্রবর্তন করে, অবিনয় কর্ম প্রবর্তন করে না, ধর্মকর্ম দীপ্ত করে, অধর্মকর্ম দীপ্ত করে না, বিনয় কর্ম দীপ্ত করে, অবিনয় কর্ম দীপ্ত করে না। ভিক্ষুগণ, পরিষদ এইরূপ দ্বিবিধ। এই দ্বিবিধ পরিষদের মধ্যে সমপরিষদই শ্রেষ্ঠ পরিষদ।</p>
</article>
<article id='an2.50'>
<h2 class='sutta'>২.৫০</h2>
<p><a class='ref sc' id='sc9' href='#sc9'>SC 9</a>ভিক্ষুগণ, পরিষদ এই দুই প্রকার। কী কী? অধার্মিক পরিষদ ও ধার্মিক পরিষদ। ভিক্ষুগণ, অধার্মিক পরিষদ কিরূপ? ভিক্ষুগণ, যে পরিষদের ভিক্ষুরা অধর্ম-কর্ম <span class='add'>(নীতিহীন কর্ম)</span> প্রবর্তন করে, ধর্মকর্ম প্রবর্তন করে না, অবিনয় কর্ম প্রবর্তন করে, বিনয় কর্ম প্রবর্তন করে না, অধর্মকর্ম দীপ্ত করে, ধর্মকর্ম অদীপ্ত করে, অবিনয়কর্ম দীপ্ত করে, বিনয় কর্ম দীপ্ত করে না-এই পরিষদ বিষম <span class='add'>(অসম)</span> পরিষদ বলিয়া খ্যাত। ভিক্ষুগণ, অধর্মকর্মের প্রবর্তন, ধর্মকর্মের অপ্রবর্তন, অবিনয় কর্মের প্রবর্তন, বিনয়কর্মের অপ্রবর্তন, অধর্মকর্ম দীপ্ত, ধর্মকর্ম অদীপ্ত, অবিনয়কর্ম দীপ্ত বিনয়কর্ম অদীপ্ত হয়। ভিক্ষুগণ, ইহা অসম পরিষদ হিসেবে অভিহিত। ভিক্ষুগণ, ধার্মিক পরিষদ কিরূপ? যে পরিষদের ভিক্ষুরা ধর্মকর্ম প্রবর্তন করে, অধর্মকর্ম প্রবর্তন করে না, বিনয়কর্ম প্রবর্তন করে, অবিনয় কর্ম প্রবর্তন করে না, ধর্মকর্ম দীপ্ত করে, অধর্মকর্ম দীপ্ত করে না, বিনয় কর্ম দীপ্ত করে, অবিনয় কর্ম দীপ্ত করে না-এই পরিষদ সম <span class='add'>(সোজা)</span> পরিষদ নামে খ্যাত। ভিক্ষুগণ, সমপরিষদ ধর্মকর্ম প্রবর্তন করে অধর্মকর্ম প্রবর্তন করে না, বিনয়কর্ম প্রবর্তন করে, অবিনয় কর্ম প্রবর্তন করে না, ধর্মকর্ম দীপ্ত করে, অধর্মকর্ম দীপ্ত করে না, বিনয় কর্ম দীপ্ত করে, অবিনয় কর্ম দীপ্ত করে না। ভিক্ষুগণ, পরিষদ এইরূপ দুই প্রকার, এই দুই পরিষদের মধ্যে ধার্মিক পরিষদ শ্রেষ্ঠ।</p>
</article>
<article id='an2.51'>
<h2 class='sutta'>২.৫১</h2>
<p><a class='ref sc' id='sc10' href='#sc10'>SC 10</a>ভিক্ষুগণ, এই দ্বিবিধ-পরিষদ। কী কী? অধর্ম <span class='add'>(অন্যায়)</span> বাদী ও ধর্ম <span class='add'>(ন্যায়)</span> বাদী। ভিক্ষুগণ, অধর্ম বাদী পরিষদ কিরূপ? ভিক্ষুগণ, যে পরিষদের ভিক্ষুরা বিধিসম্মত বা বিধি বিগর্হিত ঝগড়া করে, ঝগড়া করিয়া পরস্পর পরস্পরকে অবহিত করে না, ঝগড়ার কারণ অনুসন্ধানের জন্য পরস্পর মিলিত হয় না, একে অপরকে তুষ্ট করে না, তদ্রূপ করার জন্য ব্যবস্থা গ্রহণ করে না, পরস্পর পরস্পরকে অবহিত করে না, তুষ্ট করে না, ঝগড়া পরিত্যাগে অস্বীকার করিয়া তাহার স্ব স্ব মতে অটুট থাকে, অধিকতর একগুঁয়ে হইয়া পড়ে এবং বলে-“ইহাই সত্য, অন্য সব মিথ্যা”-এই পরিষদ অধর্মবাদী পরিষদ হিসেবে অভিহিত। ভিক্ষুগণ, ধর্মবাদী পরিষদ কিরূপ? যে পরিষদের ভিক্ষুরা বিধিসম্মত বা বিধিবহির্ভূত বিষয়ে ঝগড়া করে না, ঝগড়া করিলেও পরস্পর পরস্পরকে অবহিত করে, ঝগড়ার কারণ অনুসন্ধানের জন্য পরস্পর মিলিত হয়, একে অপরকে তুষ্ট <span class='add'>(শান্ত)</span> করে, তদ্রূপ করার জন্য ব্যবস্থা গ্রহণ করে, পরস্পরকে অবহিত করণে, ঝগড়া পরিত্যাগে দোষ স্বীকার দ্বারা স্ব স্ব মত পরিত্যাগ করিয়া সরলতা প্রকাশ করে এবং বলে না-“এইটাই সত্য, অন্য সব মিথ্যা,”-এই প্রকার পরিষদ ন্যায়বাদী পরিষদ বলিয়া পরিচিত, ভিক্ষুগণ, এইরূপ দ্বিবিধ পরিষদ। এই দ্বিবিধ পরিষদের মধ্যে বর্ণবাদী পরিষদ শ্রেষ্ঠ পরিষদ।”</p>
</article>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</section>
</body>
</html>
