<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<section id='an2.52-63' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>দ্বিক নিপাত</li>
</ul>
<h1 class='vagga'>২.৫২–৬৩. ১. পুদ্গল <span class='add'>(ব্যক্তি)</span> বর্গ</h1>
</header>
<article id='an2.52'>
<h2 class='sutta'>২.৫২</h2>
<p><a class='ref sc' id='sc1' href='#sc1'>SC 1</a>ভিক্ষুগণ, জগতে এই দুই ব্যক্তি জাত হন বহু ব্যক্তির হিত, বহু জনের সুখ, বহু লোকের লাভ, দেবমনুষ্যগণের হিত ও সুখের জন্য। দুই ব্যক্তি কে কে? তথাগত অর্হৎ সম্যকসম্বুদ্ধ এবং রাজা চক্রবর্তী। জগতে এই দুই পুদ্গল জাত হন বহু ব্যক্তির হিত, বহু জনের সুখ, বহু লোকের লাভ, দেব মনুষ্যগণের মঙ্গল ও সুখের জন্য।</p>
</article>
<article id='an2.53'>
<h2 class='sutta'>২.৫৩</h2>
<p><a class='ref sc' id='sc2' href='#sc2'>SC 2</a>ভিক্ষুগণ, জগতে এই দুই ব্যক্তি জাত হন অসাধারণ মানুষ হিসেবে। কে কে? তথাগত অর্হৎ সম্যকসম্বুদ্ধ ও রাজা চক্রবর্তী। ভিক্ষুগণ, জগতে এই দুই ব্যক্তি অসাধারণ মানুষরূপে জাত হন।</p>
</article>
<article id='an2.54'>
<h2 class='sutta'>২.৫৪</h2>
<p><a class='ref sc' id='sc3' href='#sc3'>SC 3</a>ভিক্ষুগণ, এই দুই ব্যক্তির অন্তর্ধান বহু জনের অনুতাপের কারণ হয়। কে কে? তথাগত অর্হৎ সম্যকসম্বুদ্ধ ও রাজা চক্রবর্তী। এই দুইজন পুদ্গলের মহাপ্রয়াণ বহু ব্যক্তির অনুতাপের কারণ হয়।</p>
</article>
<article id='an2.55'>
<h2 class='sutta'>২.৫৫</h2>
<p><a class='ref sc' id='sc4' href='#sc4'>SC 4</a>ভিক্ষুগণ, এই দুই ব্যক্তি স্তূপযোগ্য। কে কে? তথাগত অর্হৎ সম্যকসম্বুদ্ধ ও রাজা চক্রবর্তী। ভিক্ষুগণ, এই দুইজন স্তূপ লাভের যোগ্য।</p>
</article>
<article id='an2.56'>
<h2 class='sutta'>২.৫৬</h2>
<p><a class='ref sc' id='sc5' href='#sc5'>SC 5</a>ভিক্ষুগণ, এই দুই প্রকার বুদ্ধ। কে কে? তথাগত অর্হৎ সম্যকসম্বুদ্ধ <span class='add'>(যিনি নিজেও বিমুক্ত হন এবং অপরকেও মুক্ত করতে পারেন)</span> এবং পচ্চেক বুদ্ধ <span class='add'>(যিনি শুধু নিজে মুক্ত হন)</span>। ভিক্ষুগণ, এই দুই প্রকার বুদ্ধ।</p>
</article>
<article id='an2.57'>
<h2 class='sutta'>২.৫৭</h2>
<p><a class='ref sc' id='sc6' href='#sc6'>SC 6</a>ভিক্ষুগণ, এই দুই ব্যক্তি বজ্রের শব্দে কম্পিত হয় না। কে কে? ক্ষীণাসব <span class='add'>(যে আসব ধ্বংস করিয়াছে)</span> ভিক্ষু ও ভদ্র জাত হস্তী। ভিক্ষুগণ, এই দুইজন বজ্রের শব্দে কম্পিত হয় না।</p>
</article>
<article id='an2.58'>
<h2 class='sutta'>২.৫৮</h2>
<p><a class='ref sc' id='sc7' href='#sc7'>SC 7</a>ভিক্ষুগণ, এই দুই ব্যক্তি অশনিশব্দে অকম্পিত। কে কে? ক্ষীণাসব ভিক্ষু এবং ভদ্র জাত অশ্ব। এই দুইজন অশনিশব্দে অকম্পিত।</p>
</article>
<article id='an2.59'>
<h2 class='sutta'>২.৫৯</h2>
<p><a class='ref sc' id='sc8' href='#sc8'>SC 8</a>ভিক্ষুগণ, এই দুই ব্যক্তি অশনিশব্দে অকম্পিত। কে কে? ক্ষীণাসব ভিক্ষু ও পশুরাজ সিংহ। এই দুইজন অশনিশব্দে অকম্পিত।</p>
</article>
<article id='an2.60'>
<h2 class='sutta'>২.৬০</h2>
<p><a class='ref sc' id='sc9' href='#sc9'>SC 9</a>ভিক্ষুগণ, এই দুই কারণে অমনুষ্যগণ মানুষের ন্যায় ভাষণ করে না। দুই কারণ কী কী? এই ভাবিয়া আমরা মিথ্যা বলিব না এবং অন্যায়ভাবে অপরকে অপবাদ দিব না। এই দুই কারণে অমনুষ্যগণ মানুষের ন্যায় ভাষণ করে না।</p>
</article>
<article id='an2.61'>
<h2 class='sutta'>২.৬১</h2>
<p><a class='ref sc' id='sc10' href='#sc10'>SC 10</a>ভিক্ষুগণ, এই দুই বিষয়ে স্ত্রীজাতি অতৃপ্ত ও অপূর্ণ জীবনাবসান করে। কী কী? মৈথুন <span class='add'>(কাম)</span> সেবন ও শিশু জন্ম দান। ভিক্ষুগণ, এই দুই বিষয়ে স্ত্রীজাতি অতৃপ্ত ও অপূর্ণ জীবনাবসান করে।</p>
</article>
<article id='an2.62'>
<h2 class='sutta'>২.৬২</h2>
<p><a class='ref sc' id='sc11' href='#sc11'>SC 11</a>ভিক্ষুগণ, এখন আমি তোমাদিগকে অবৈধ সামাজিক সংশ্রব ও বৈধ সামাজিক সংশ্রব সম্পর্কে শিক্ষা দান করিব। তোমরা তাহা মনোযোগ-সহকারে শ্রবণ কর, আমি ভাষণ করিতেছি। সেই ভিক্ষুগণ, ভগবানকে উত্তর দিলেন, “অতি উত্তম ভন্তে”। ভগবান বলিলেন, ভিক্ষুগণ, অবৈধ সামাজিক সংশ্রব কীরূপ এবং অবৈধ লোক অন্যদের সাথে কি রকমে সংশ্রব করে? এই ব্যাপারে একজন স্থবির ভিক্ষু ভাবে : কোনো স্থবির ভিক্ষু বা মধ্যম স্তরের ভিক্ষু বা নবদীক্ষিত আমার সাথে কথা না বলুক আমিও তাঁহার সাথে কথা বলিব না। এমনকি একজন স্থবির ভিক্ষুও যদি আমার সাথে কথা বলেন তিনি আমার সাথে কথা বলেন তিনি আমার ক্ষতির অভিপ্রায়ে বলিবেন, লাভের অভিপ্রায়ে নহে। আমি তাঁহাকে বলিতাম “না।” আমি তাঁহাকে বিরক্ত করিতাম এবং তিনি সঠিক আছেন দেখিয়া আমি তদ্রূপ করিতাম না। একজন মধ্যম স্তরের ভিক্ষু ও নবদীক্ষিত ভিক্ষুও ভাবে : কোনো স্থবির ভিক্ষু বা মধ্যম স্তরের ভিক্ষু বা নবদীক্ষিত আমার সাথে কথা না বলুক আমিও তাঁহার সাথে কথা বলিব না। এমনকি একজন স্থবির ভিক্ষুও যদি আমার সাথে কথা বলেন তিনি আমার সাথে কথা বলেন তিনি আমার ক্ষতির অভিপ্রায়ে বলিবেন, লাভের অভিপ্রায়ে নহে। আমি তাঁহাকে বলিতাম “না।” আমি তাঁহাকে বিরক্ত করিতাম এবং তিনি সঠিক আছেন দেখিয়া আমি তদ্রূপ করিতাম না ভিক্ষুগণ, অবৈধ সামাজিক সংশ্রব এইরূপ এবং এইভাবেই অবৈধ লোক অন্যদের সাথে মিশে। এখন বৈধ লোকের সামাজিক সম্পর্ক কীরূপ এবং সে কিভাবে অন্যদের সাথে মিশে? এই ব্যাপারে একজন স্থবির ভিক্ষু ভাবে : কোনো স্থবির ভিক্ষু বা মধ্যম বয়স্ক ভিক্ষু বা নবদীক্ষিত আমার সাথে কথা বলিতেন আমি তাঁহার সাথে কথা বলিতাম। একজন স্থবির ভিক্ষুও যদি আমার সাথে কথা বলিতেন তিনি আমার লাভের জন্য তাহা করিতেন, ক্ষতির জন্য নহে। আমি তাঁহাকে বলিতাম “উত্তম।” আমি তাঁহাকে বিরক্ত করিতাম না। এবং তিনি যথাযথ আছেন দেখিয়া আমি তদনুরূপ কাজই করিতাম। মধ্যম বয়স্ক ভিক্ষু এবং নবদীক্ষিত ভিক্ষুও ভাবে : কোনো স্থবির ভিক্ষু বা মধ্যম বয়স্ক ভিক্ষু বা নবদীক্ষিত আমার সাথে কথা বলিতেন আমি তাঁহার সাথে কথা বলিতাম। একজন স্থবির ভিক্ষুও যদি আমার সাথে কথা বলিতেন তিনি আমার লাভের জন্য তাহা করিতেন, ক্ষতির জন্য নহে। আমি তাঁহাকে বলিতাম “উত্তম।” আমি তাঁহাকে বিরক্ত করিতাম না। এবং তিনি যথাযথ আছেন দেখিয়া আমি তদনুরূপ কাজই করিতাম। ভিক্ষুগণ, এইরূপই বৈধ লোকের সামাজিক সংশ্রব এবং এইভাবেই বৈধ ব্যক্তি অন্যদের সাথে সংশ্রব করে।</p>
</article>
<article id='an2.63'>
<h2 class='sutta'>২.৬৩</h2>
<p><a class='ref sc' id='sc12' href='#sc12'>SC 12</a>ভিক্ষুগণ, বাদ বিবাদ উভয় পক্ষের একগুঁয়ে দৃষ্টি, অন্তরের ঈর্ষা, বিষণ্ণতা এবং অসন্তুষ্টি দ্বারা ব্যক্তিত্ব ব্যাহত হয়। ইহাতে বিবাদ দীর্ঘায়িত, তিক্ত ও মোকদ্দমায় পর্যবসিত হয়। ভিক্ষুগণ শান্তিতে বাস করিতে পারিবে না। কিন্তু ভিক্ষুগণ, বাদ বিবাদ উভয় পক্ষের একগুঁয়ে দৃষ্টি, অন্তরের ঈর্ষা, বিষণ্ণতা সত্ত্বেও অভ্যন্তরীণ প্রশান্তি হেতু বিবাদ দীর্ঘায়িত, তিক্ত ও কলহে পর্যবসিত হয় না এবং ভিক্ষুগণ শান্তিতে বাস করিতে সমর্থ হয়।”</p>
</article>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</section>
</body>
</html>
