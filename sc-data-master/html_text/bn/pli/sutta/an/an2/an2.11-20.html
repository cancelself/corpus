<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<section id='an2.11-20' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>দ্বিক নিপাত</li>
</ul>
<h1 class='vagga'>২.১১–২০. বিবাদ <span class='add'>(অধিকরণ)</span> বর্গ</h1>
</header>
<article id='an2.11'>
<h2 class='sutta'>২.১১</h2>
<p><a class='ref sc' id='sc1' href='#sc1'>SC 1</a>“ভিক্ষুগণ, এই দ্বিবিধ বল। কী কী? পটিসংখ্যান <span class='add'>(বিবেচনা)</span> বল এবং ভাবনা বল। ভিক্ষুগণ, পটিসংখ্যান বল কিরূপ? ভিক্ষুগণ, কেহ কেহ এইরূপ চিন্তা করে; পাপই কায়িক দুষ্কর্মকারীর বর্তমান এবং ভবিষ্যৎ জীবনের ফল, পাপই দুষ্কর্ম সম্পাদনকারী ব্যক্তির ইহ এবং পরবর্তী জীবনের ফল, পাপই মানসিক দুষ্কর্ম সম্পাদনকারী ব্যক্তির ইহজীবন ও পরবর্তী জীবনের ফল। সে এইরূপ চিন্তা করিয়া কায়িক দুষ্কর্ম পরিহার করিয়া কায়িক সৎকর্ম অনুশীলন করে, বাচনিক সৎকর্ম অনুশীলন করে, মানসিক সৎকর্ম অনুশীলন করে এবং পবিত্রভাবে নিজেকে রক্ষা করে। ভিক্ষুগণ, ইহাকে পটিসংখ্যান <span class='add'>(বিবেচনা)</span> বলা হয়। ভিক্ষুগণ, ভাবনা বল কিরূপ? ভাবনা বল শেখ <span class='add'>(শিক্ষার্থী)</span> বল সদৃশ। ভিক্ষুগণ, শিক্ষার্থী শিক্ষাবলের প্রভাবে রাগ <span class='add'>(আসক্তি)</span> পরিত্যাগ করে, দ্বেষ পরিহার করে, মোহ পরিহার করে; রাগ, দ্বেষ, মোহ পরিত্যাগ করিয়া যাহা অকুশল <span class='add'>(মন্দ)</span> তাহা করে না, যাহা পাপ তাহা অনুসরণ করে না। ভিক্ষুগণ, ইহাকে বলা হয় ভাবনা বল। ভিক্ষুগণ, এই দুই প্রকার বল।</p>
</article>
<article id='an2.12'>
<h2 class='sutta'>২.১২</h2>
<p><a class='ref sc' id='sc2' href='#sc2'>SC 2</a>ভিক্ষুগণ, এই দুই প্রকার বল কী কী? পটিসংখ্যান-বল ও ভাবনা-বল। পটিসংখ্যান-বল কিরূপ? ভিক্ষুগণ, কেহ কেহ এইরূপ চিন্তা করে; পাপই কায়িক দুষ্কর্মকারীর বর্তমান এবং ভবিষ্যৎ জীবনের ফল, পাপই দুষ্কর্ম সম্পাদনকারী ব্যক্তির ইহ এবং পরবর্তী জীবনের ফল, পাপই মানসিক দুষ্কর্ম সম্পাদনকারী ব্যক্তির ইহজীবন ও পরবর্তী জীবনের ফল। সে এইরূপ চিন্তা করিয়া কায়িক দুষ্কর্ম পরিহার করিয়া কায়িক সৎকর্ম অনুশীলন করে, বাচনিক সৎকর্ম অনুশীলন করে, মানসিক সৎকর্ম অনুশীলন করে এবং পবিত্রভাবে নিজেকে রক্ষা করে। ভিক্ষুগণ, ইহাকে পটিসংখ্যান <span class='add'>(বিবেচনা)</span> বলা হয়। ভিক্ষুগণ, ভাবনা-বল কিরূপ? ভাবনা বল শেখ <span class='add'>(শিক্ষার্থী)</span> বল সদৃশ। ভিক্ষুগণ, শিক্ষার্থী শিক্ষাবলের প্রভাবে রাগ <span class='add'>(আসক্তি)</span> পরিত্যাগ করে, দ্বেষ পরিহার করে, মোহ পরিহার করে; রাগ, দ্বেষ, মোহ পরিত্যাগ করিয়া যাহা অকুশল <span class='add'>(মন্দ)</span> তাহা করে না, যাহা পাপ তাহা অনুসরণ করে না। ভিক্ষুগণ, ইহাকে বলা হয় ভাবনা বল। ভিক্ষুগণ, এই দুই প্রকার বল। ভাবনা-বল কিরূপ? ভিক্ষুগণ, স্মৃতি সম্বোধ্যঙ্গ ভাবে, <span class='add'>(অনুশীলন করে)</span>, যাহা বিবেক-নির্ভর, বিরাগ-নির্ভর, নিরোধ-নির্ভর যাহার পরিসমাপ্তি অত্মোৎসর্গে। ধর্মবিচয় <span class='add'>(ধর্ম পর্যবেক্ষণ)</span> সম্বোধ্যঙ্গ ভাবে যাহা বিবেক-নির্ভর, বিরাগ-নির্ভর, নিরোধ-নির্ভর যাহার পরিসমাপ্তি আত্মোৎসর্গে। বীর্য <span class='add'>(শক্তি)</span> সম্বোধ্যঙ্গ ভাবে যাহা বিবেক-নির্ভর, বিরাগ-নির্ভর, নিরোধ-নির্ভর যাহার পরিসমাপ্তি আত্মোৎসর্গে। প্রীতি সম্বোধ্যঙ্গ ভাবে যাহা বিবেক-নির্ভর, বিরাগ-নির্ভর, নিরোধ-নির্ভর যাহার পরিসমাপ্তি আত্মোৎসর্গে।</p>
<p>প্রশ্রদ্ধি <span class='add'>(প্রশান্তি)</span> সম্বোধ্যঙ্গ ভাবে যাহা বিবেক-নির্ভর, বিরাগ-নির্ভর, নিরোধ-নির্ভর যাহার পরিসমাপ্তি আত্মোৎসর্গে। সমাধি <span class='add'>(একাগ্রতা)</span> সম্বোধ্যঙ্গ ভাবে যাহা বিবেক-নির্ভর, বিরাগ-নির্ভর, নিরোধ-নির্ভর যাহার পরিসমাপ্তি আত্মোৎসর্গে। ভিক্ষুগণ, ইহাকেই বলা হয় ভাবনা বল। ভিক্ষুগণ, এই দুই প্রকার বল।</p>
</article>
<article id='an2.13'>
<h2 class='sutta'>২.১৩</h2>
<p><a class='ref sc' id='sc3' href='#sc3'>SC 3</a>ভিক্ষুগণ, এই দুই প্রকার বল। কী কী? পটিসংখ্যান বল ও ভাবনা বল। পটিসংখ্যান বল কিরূপ? [১. নং-এর বর্ণনানুরূপ) ভাবনা বল কিরূপ? ভিক্ষুগণ, ভিক্ষু কাম <span class='add'>(কামাচার)</span> হইতে নির্লিপ্ত হইয়া অকুশলধর্ম হইতে নির্লিপ্ত হইয়া সবিতর্ক-সবিচার <span class='add'>(চেতনাযুক্ত ও চেতনা ধারণ করিয়া)</span> বিবেকজনিত <span class='add'>(নির্জনতাজনিত)</span> প্রীতিসুখ সমন্বিত প্রথম ধ্যান লাভ করিয়া অবস্থান করে। বিতর্ক বিচার উপশম করিয়া আধ্যাত্মিক সম্প্রসাদ <span class='add'>(শান্ত)</span> যুক্ত চিত্তে একাগ্রতাভাব আনয়নকারী, অবিতর্ক-অবিচার সমাধিজনিত প্রীতিসুখ সমন্বিত দ্বিতীয় ধ্যান লাভ করিয়া অবস্থান করে। প্রীতিতে বিরাগ এবং উপেক্ষাশীল হইয়া বিহার করে, স্মৃতি-সম্প্রজ্ঞানে কায়িক সুখ অনুভব করে, যে ধ্যানস্তরে পৌঁছিলে আর্যগণ স্মৃতিসুখবিহারী বলিয়া অভিহিত করে সেই তৃতীয় ধ্যান লাভ করিয়া অবস্থান করে। সুখ এবং দুঃখ প্রহীন করিয়া পূর্বেই সৌমনস্য-দৌর্মনস্য অবসান করিয়া সুখও না দুঃখও না, এইরূপ উপেক্ষা স্মৃতি পরিশুদ্ধ চতুর্থ ধ্যান লাভ করিয়া অবস্থান করে। ভিক্ষুগণ, ইহাকেই বলা হয় ভাবনা বল। ভিক্ষুগণ, বল এই দুই প্রকার।</p>
</article>
<article id='an2.14'>
<h2 class='sutta'>২.১৪</h2>
<p><a class='ref sc' id='sc4' href='#sc4'>SC 4</a>ভিক্ষুগণ, তথাগতের ধর্মদেশনা <span class='add'>(ধর্মভাষণ)</span> দ্বিবিধ। কী কী? সংক্ষিপ্ত ও বিস্তৃত। ভিক্ষুগণ, এই দুই প্রকার তথাগতের ধর্মদেশনা।</p>
</article>
<article id='an2.15'>
<h2 class='sutta'>২.১৫</h2>
<p><a class='ref sc' id='sc5' href='#sc5'>SC 5</a>ভিক্ষুগণ, কোনো বিবাদে দোষী ভিক্ষু এবং নিন্দাকারী ভিক্ষু যদি আত্ম-সমালোচনা না করে তবে তাহা দীর্ঘায়িত, তিক্ত, কলহে পর্যবসিত হয়, ইহাতে ভিক্ষুরা শান্তিতে বাস করিতে পারে না। ভিক্ষুদের মধ্যে বিবাদ উৎপন্ন হইলে যদি দোষী এবং নিন্দাকারী ভিক্ষু কঠোর আত্ম-সমালোচনা করে তাহা হইলে বিবাদটি দীর্ঘস্থায়ী, তীব্র কলহের রূপ পরিগ্রহ করিবে না এবং ভিক্ষুগণও শান্তিতে বাস করিবে। ভিক্ষুগণ, কিভাবে দোষী ভিক্ষু আত্ম-সমালোচনা করে? ভিক্ষুগণ, দোষী ভিক্ষু এইরূপ চিন্তা করে; আমি সামান্য কায়িক দোষ প্রাপ্ত হইয়াছি। যদি আমি এইরূপ দোষ না করিতাম তাহা হইলে এই ভিক্ষু তাহা দেখিতে পাইত না। যেহেতু আমি তদ্রূপ দোষ প্রাপ্ত হইয়াছি সে তাহা প্রত্যক্ষ করিয়াছে। সে তাহা প্রত্যক্ষ করিয়া বিরক্ত হইয়াছে। বিরক্ত হইয়া সে তাহার বিরক্তিভাব প্রকাশ করিয়াছে। এইরূপে তাহা কর্তৃক তিরস্কৃত হইয়া আমিও আমার বিরক্তির কথা অপরকে ব্যক্ত করি। ইহাতে আমার দোষ সংঘটিত হইয়াছে যেইরূপ একজন লোককে তাহার দ্রব্যের জন্য শুল্ক প্রদান করিতে হয়। এইভাবেই দোষী ভিক্ষু কঠোর আত্ম-সমালোচনা করে, নিন্দাকারী ভিক্ষু এইরূপ চিন্তা করে : এই ভিক্ষু কায়িক দোষ প্রাপ্ত হইয়াছে। প্রকৃতপক্ষে আমি সেই ভিক্ষুর কায়িক দোষ প্রত্যক্ষ করিয়াছি। সে যদি তদ্রূপ না করিত তাহা হইলে আমি তাহাকে তাহা করিতে দেখিতাম না। যেহেতু সেই এইরূপ করিয়াছে তাই আমি প্রত্যক্ষ করিয়াছি। ইহা প্রত্যক্ষ করিয়া আমি অসন্তুষ্ট হইয়াছি। অসন্তুষ্ট হইয়া আমি এই ভিক্ষুকে আমার অসন্তুষ্টির কথা প্রকাশ করিলাম। আমার অসন্তুষ্টির ভাব প্রকাশের বিরক্ত হইয়া এই ভিক্ষু তাহার বিরক্তির কথা অন্যদের প্রকাশ করিয়াছে। সুতরাং ইহাতে আমার দোষ সংঘটিত হইয়াছে যেইরূপ একজন লোককে তাহার দ্রব্যের মাশুল দিতে হয়। এইভাবে দোষদর্শী ভিক্ষু কঠোর আত্ম-সমালোচনা করে। এখন যদি দোষী এবং নিন্দাকারী ভিক্ষু উভয়ে কঠোর আত্ম-সমালোচনা না করে তাহা হইলে এমন হইতে পারে যে এই বিবাদ দীর্ঘস্থায়ী, তীব্র কলহের রূপ নিতে পারে এবং ইহার ফলে ভিক্ষুগণ শান্তিতে বাস করিতে সমর্থ হইবে না। কিন্তু তাহারা যদি তদ্রূপ আত্মসমালোচনা করে তাহা হইলে আশা করা যায় যে, উহার বিপরীত অবস্থাই হইবে এবং ভিক্ষুগণ, শান্তিতে বাস করিতে সমর্থ হইবে।</p>
</article>
<article id='an2.16'>
<h2 class='sutta'>২.১৬</h2>
<p><a class='ref sc' id='sc6' href='#sc6'>SC 6</a>এখন অন্য কোনো এক ব্রাহ্মণ তথাগতকে দর্শনে আসেন। তাঁহার নিকট উপনীত হইয়া তাঁহাকে সম্মানসূচক সম্ভাষণ করিয়া একপ্রান্তে উপবেশন করেন। এইভাবে উপবিষ্ট ব্রাহ্মণ ভগবানকে এইরূপ বলেন, “ভবৎ গৌতম কী কারণে কোনো কোনো জীব মৃত্যুর পর অপায়ে, দুর্গতিতে, বিনিপাতে, নরকে পুনর্জন্ম গ্রহণ করে?” “ব্রাহ্মণ, অধর্মাচারণ ও বিষম পথে বিচরণ করার দরুন। এই কারণেই কোনো কোনো জীব তদ্রূপ পুনর্জন্ম গ্রহণ করে।” “কিন্তু মহামান্য গৌতম, কী কারণে মৃত্যুর পর কোনো কোনো সত্ত্ব সুগতি স্বর্গলোকে পুনর্জন্ম গ্রহণ করে?” “হে ব্রাহ্মণ, ধর্মাচরণ এবং সরল পথে বিচরণ-হেতু।” “মাননীয় গৌতম অদ্ভুত! শাস্তা গৌতম, আশ্চর্য! যেমন মহামান্য গৌতম, কোনো ব্যক্তি অধোমুখীকে করে ঊর্ধ্বমুখী, আবৃতকে করে অনাবৃত <span class='add'>(উন্মোচিত)</span>, মূঢ় পথভ্রান্তকে দিক দর্শন বা অন্ধকারে ধারণ করে তৈলপ্রদীপ যাহার ফলে যাহাদের চক্ষু আছে তাহারা বস্তু দর্শন করে, ঠিক তদ্রূপ ভগবান গৌতম কর্তৃক অনেক পর্যায়ে ধর্ম প্রকাশিত। আমি স্বয়ং ভগবান গৌতমের, ধর্মের ও সংঘের শরণ গ্রহণ করিতেছি। মহামান্য গৌতম, আজ হইতে জীবনের শেষ দিন পর্যন্ত আমাকে শরণাগত উপাসক হিসেবে গ্রহণ করুন।”</p>
</article>
<article id='an2.17'>
<h2 class='sutta'>২.১৭</h2>
<p><a class='ref sc' id='sc7' href='#sc7'>SC 7</a>একদিন ব্রাহ্মণ জাণুস্‌সোনি ভগবানকে দর্শন করিতে আসেন। উপনীত হইয়া ভগবানের সাথে সম্মানসূচক সম্ভাষণের পর একপ্রান্তে উপবেশন করেন। একপ্রান্তে উপবিষ্ট ব্রাহ্মণ ভগবানকে বলেন, “মহামান্য গৌতম, কী হেতু কোনো কোনো সত্ত্ব মৃত্যুর পর অপায়ে, দুর্গতিতে, বিনিপাতে নরকে পুনর্জন্ম গ্রহণ করে?” “ব্রাহ্মণ, অন্যায় কর্ম সম্পাদন এবং ত্রুটিবশত।” “মহামান্য গৌতম, কী হেতু কোনো কোনো সত্ত্ব মৃত্যুর পর সুগতি স্বর্গলোকে পুনর্জন্ম গ্রহণ করে?” “হে ব্রাহ্মণ, সৎকর্ম সম্পাদন এবং পাপকর্ম অসম্পাদন হেতু।” “মাননীয় গৌতমের সংক্ষিপ্তভাবে ভাষিত বিষয়ের আমি বিস্তৃত অর্থ বুঝিতে পারি না। মাননীয় গৌতম, যদি সেইভাবে ধর্ম পরিবেশন করেন যেইভাবে পরিবেশন করিলে আমি বিস্তৃত অর্থ উপলব্ধি করিতে পারি তাহা আমার পক্ষে উত্তম হইবে।” “তাহা হইলে ব্রাহ্মণ, শ্রবণ করুন, মনোযোগ-সহকারে শ্রবণ করুন, ভাষণ করিব।” “মহাশয়, তবে তাহা অতি উত্তম”, ব্রাহ্মণ জানুস্‌সোনি ভগবানকে উত্তর দিলেন। ভগবান বলিলেন, “ব্রাহ্মণ, কোনো কোনো ব্যক্তি কায়িক দুষ্কর্ম সম্পাদন করিল, কায়িক সুকর্ম সম্পাদন করিল না; বাচনিক অবৈধ কর্ম সম্পাদন করিল, বৈধ কর্ম সম্পাদন করিল না; মানসিক নীতিবিহীন কর্ম সম্পাদন করিল, মানসিক নীতিগত কর্ম সম্পাদন করিল না। এইভাবে অন্যায় কর্ম সম্পাদন এবং কর্তব্য কর্মে অবহেলার দরুন কেহ কেহ মৃত্যুর পর অপায়ে, দুর্গতিতে, নরকে পুনর্জন্ম গ্রহণ করে। পুনর্জন্ম ব্রাহ্মণ, কেহ কেহ কায়িক সুকর্ম সম্পাদন করিল, কায়িক দুষ্কর্ম সম্পাদন করিল না; বাচনিক সুকর্ম সম্পাদন করিল, বাচনিক দুষ্কর্ম সম্পাদন করিল না; মানসিক সুকর্ম সম্পাদন করিল, মানসিক দুষ্কর্ম সম্পাদন করিল না। এইভাবে ব্রাহ্মণ, ন্যায় কর্ম, কর্তব্য কর্ম সম্পাদন হেতু কেহ কেহ সুগতি স্বর্গলোকে পুনর্জন্ম গ্রহণ করে।” “মাননীয় গৌতম, উত্তম! অতি চমৎকার! যেমন মাননীয় গৌতম, কোনো ব্যক্তি অধোমুখীকে করে ঊর্ধ্বমুখী, আবৃতকে অনাবৃত, বিপথগামীকে করে পথ-দর্শন, অন্ধকারে দেখায় আলো যাহাতে চক্ষুসম্পন্ন ব্যক্তি মাত্রই বস্তু দেখিতে পায়, তদ্রুপ বন্ধু কচ্চায়ন কর্তৃক বিভিন্নভাবে ধর্ম প্রকাশিত হইল। বন্ধু কচ্ছায়ন, আমি এখন সেই ভগবান গৌতমের, ধর্ম ও ভিক্ষুসংঘের শরণ গ্রহণ করিতেছি। মহানুভব কচ্চায়ন, আমাকে আজ হইতে জীবনের শেষ পর্যন্ত শরণাগত উপাসক হিসেবে গ্রহণ করুন।”</p>
</article>
<article id='an2.18'>
<h2 class='sutta'>২.১৮</h2>
<p><a class='ref sc' id='sc8' href='#sc8'>SC 8</a>তৎপর আয়ুষ্মান আনন্দ ভগবানকে দর্শন করিতে আসেন। ভগবানের নিকট উপস্থিত হইয়া ভগবানকে অভিবাদন করিয়া একপ্রান্তে উপবেশন করেন। একপ্রান্তে উপবিষ্ট আনন্দকে ভগবান বলেন, “আনন্দ, আমি স্পষ্টভাবে ঘোষণা করিয়াছি যে, কায়িক, বাচনিক ও মানসিক অন্যায় কার্য সম্পাদন করিতে নাই।” “যেহেতু ভগবান এইরূপ স্পষ্টভাবে ঘোষণা করিয়াছেন, সেই হেতু নিষিদ্ধ কর্ম সম্পাদন করিলে কি অন্তরায় প্রত্যাশিত হইতে পারে?” “যেহেতু আনন্দ, আমি অন্যায় কর্ম সম্পাদনের কথা নিষিদ্ধ ঘোষণা করিয়াছি সেই কারণে অন্যায় কর্ম সম্পাদনের প্রত্যাশিত অন্তরায় এইরূপ : অন্যায়কারী নিজকে নিজে তিরস্কার করে, জ্ঞানীগণ তাহার নিন্দা করে, তাহার কুখ্যাতি সর্বত্র ছড়াইয়া পড়ে, অজ্ঞানে সে মৃত্যু বরণ করে, মৃত্যুর পর সে অপায়ে, দুর্গতিতে, বিনিপাতে, নরকে পুনর্জন্ম গ্রহণ করে। যেহেতু আনন্দ, আমাকর্তৃক কায়িক, বাচনিক, মানসিক অকার্য সম্পাদন নিষিদ্ধ ঘোষিত হইয়াছে সেইজন্য অন্যায় কার্য সম্পাদনের এইরূপ অন্তরায় প্রত্যাশিত। কিন্তু আনন্দ, আমি স্পষ্টভাবে কায়িক, বাচনিক, মানসিক ন্যায় কর্ম সম্পাদনের কথা ঘোষণা করিয়াছি।” “ভন্তে, ভগবান কর্তৃক স্পষ্টভাবে বিঘোষিত কায়িক, বাচনিক, মানসিক সৎ কর্ম সম্পাদন করিলে কী কী আনিশংস <span class='add'>(সুফল)</span> প্রত্যাশিত হইতে পারে?” আনন্দ, কায়িক, বাচনিক, মানসিক সৎকর্ম সম্পাদনের প্রত্যাশিত সুফল এইরূপ : সৎকর্ম সম্পাদনকারী নিজেকে নিজে তিরস্কার করে না, জ্ঞানীরা তাহার প্রশংসা করে, তাহার সুখ্যাতি চারিদিকে ছড়াইয়া পড়ে। সে সজ্ঞানে মৃত্যু বরণ করে এবং মৃত্যুর পর সুগতি স্বর্গলোকে পুনর্জন্ম গ্রহণ করিয়া থাকে। আনন্দ, আমাকর্তৃক বিঘোষিত কায়িক, বাচনিক, মানসিক সুকর্ম সম্পাদন করিলে এইরূপ সুফল প্রত্যাশিত হইয়া থাকে।”</p>
</article>
<article id='an2.19'>
<h2 class='sutta'>২.১৯</h2>
<p><a class='ref sc' id='sc9' href='#sc9'>SC 9</a>ভিক্ষুগণ, তোমরা অকুশল <span class='add'>(মন্দ)</span> পরিহার কর। ভিক্ষুগণ, অকুশল পরিহার করা সম্ভব। যদি অকুশল পরিত্যাগ অসম্ভব হইত তাহা হইলে আমি তোমাদিগকে বলিতাম না, “ভিক্ষুগণ, তোমরা অকুশল পরিহার কর।” যেহেতু ভিক্ষুগণ, অকুশল পরিত্যাগ করা সম্ভব সেইজন্য আমি এইরূপ বলি, “ভিক্ষুগণ, তোমরা অকুশল বর্জন কর।” যদি অকুশল পরিত্যাগে ক্ষতি ও দুঃখ বহিয়া আনিত তাহা হইলে আমি এইরূপ বলিতাম না, “ভিক্ষুগণ, অকুশল পরিত্যাগ কর।” যেহেতু ভিক্ষুগণ, অকুশল পরিত্যাগে হিত ও সুখ আনয়ন করে সেই কারণে আমি এইরূপ বলি : “ভিক্ষুগণ, তোমরা অকুশল পরিহার কর।” ভিক্ষুগণ, তোমরা কুশলানুশীলন কর। কুশলানুশীলন করা সম্ভব। ভিক্ষুগণ, যদি কুশলানুশীলন অসম্ভব হইত তবে আমি তাহা করিতে নির্দেশ করিতাম না। যেহেতু ভিক্ষুগণ, কুশলানুশীলন সম্ভব সেইজন্য আমি বলি : “ভিক্ষুগণ, তোমরা কুশলানুশীলন কর।” ভিক্ষুগণ, কুশল সম্পাদন করিলে যদি অহিত ও দুঃখের কারণ হইত তাহা হইলে আমি বলিতাম না-“ভিক্ষুগণ, তোমরা কুশলানুশীলন কর।” যেহেতু ভিক্ষুগণ, কুশলানুশীলিত হইলে হিতকর ও সুখাবহ হইয়া থাকে সেইজন্য বলি : “ভিক্ষুগণ, তোমরা কুশল ভাবনা কর।”</p>
</article>
<article id='an2.20'>
<h2 class='sutta'>২.২০</h2>
<p><a class='ref sc' id='sc10' href='#sc10'>SC 10</a>ভিক্ষুগণ, এই দ্বিবিধ বিষয় সর্দ্ধমের বিনাশ ও অন্তর্ধানের কারণ হইয়া থাকে। কী কী? মূল বচনের ভুল প্রকাশ এবং ইহার অর্থে ভুল ব্যাখ্যান। ভিক্ষুগণ, মূল বচনের ভুল প্রকাশ ঘটিলে অর্থের ব্যাখ্যাও হয় ভুল। ভিক্ষুগণ, এই দুই বিষয় সদ্ধর্মের বিনাশ ও অন্তর্ধানের কারণ হইয়া থাকে।</p>
<p><a class='ref sc' id='sc11' href='#sc11'>SC 11</a>ভিক্ষুগণ, এই দুই বিষয় সদ্ধর্মের স্থিতি, অবিনাশ ও অন্তর্ধানের কারণ হইয়া থাকে। কী কী? বচনের যথার্থ প্রকাশ ও অর্থের সঠিক ব্যাখ্যা। যদি ভুল বচনের যথার্থ অভিব্যক্তি ঘটে তবে অর্থ ব্যাখ্যাও হয় সঠিক। ভিক্ষুগণ, এই কারণে এই দুই বিষয় সর্দ্ধমের স্থিতি, অবিনাশ ও অন্তর্ধানের কারণ হইয়া থাকে।</p>
</article>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</section>
</body>
</html>
