<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an8.19' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>অষ্টক নিপাত</li>
<li class='vagga'>মহাবর্গ</li>
</ul>
<h1 class='sutta'>৮.১৯. পহারাদ সূত্র</h1>
</header>
<p><a class='ref sc' id='sc1' href='#sc1'>SC 1</a>একসময় ভগবান বৈরঞ্জায় নলের্ব নিম্ববৃক্ষ মূলে অবস্থান করছিলেন। তখন রাজ পহারাদ ভগবানের সমীপে উপস্থিত হন, উপস্থিত হয়ে ভগবানকে অভিবাদন করে এক প্রান্তে স্থিত হন। এক প্রান্তে স্থিত অসুর রাজ পহারাদকে ভগবান বলেন, “পহারাদ, আমি মনে করি যে, অসুরগণ মহাসমুদ্রে অভিরমিত হয়?” “হ্যাঁ ভন্তে, তারা মহাসমুদ্রে অভিরমিত হয়।” “কিন্তু পহারাদ, কী পরিমাণ আশ্চর্যজনক, অদ্ভুত বিষয় মহাসমুদ্রে আছে যেগুলো দেখে তারা অভিরমিত হয়?, “ভন্তে, মহাসমুদ্রে আটটি আশ্চর্যজনক বিষয় আছে যেগুলো দর্শন করে করে অসুরগণ অভিরমিত হয়। আটটি কী কী?</p>
<p><a class='ref sc' id='sc2' href='#sc2'>SC 2</a>প্রভু, মহাসমুদ্র ক্রমশ ঢালু হয়ে যায়, ক্রমশ নেমে যায়, ক্রমশ এক পার্শ্বে ফেলে রাখে পাহাড়াদির খাড়া দিক সদৃশ কোনো খাড়াইভাব ছাড়া। প্রভু, মহাসমুদ্র যে ক্রমশ ঢালু হয়ে যায়, ক্রমশ নেমে যায়, পাহাড়াদির খাড়া দিক সদৃশ কোনো খাড়াইভাব না থাকা; এটাই প্রথম আশ্চর্যজনক, অদ্ভুত বিষয় যা দর্শন করে করে মহাসমুদ্রে অসুরগণ অভিরমিত হয়।</p>
<p><a class='ref sc' id='sc3' href='#sc3'>SC 3</a>পুনশ্চ ভন্তে, মহাসমুদ্র স্থির। এটা এর সীমা পদদলিত করে না। ভন্তে, মহাসমুদ্র যে স্থিতধর্মী, বেলাভূমি অতিক্রম করে না, ভন্তে, এটা দ্বিতীয় আশ্চর্যজনক, অদ্ভুত বিষয় যা দর্শন করে করে মহাসমুদ্রে অসুরগণ অভিরমিত হয়।</p>
<p><a class='ref sc' id='sc4' href='#sc4'>SC 4</a>পুনঃ ভন্তে, মহাসমুদ্রে মৃতদেহ মিলিত হয় না। যেকোনো ধরনের মৃতদেহ মহাসমুদ্রে পতিত হোক না কেন, তা অতি শীঘ্র তীরে এবং স্থলভাগে স্তূপীকৃত হয়। ভন্তে, মহাসমুদ্রে যে মৃতদেহ মিলিত হয় না, যেকোনো ধরনের মৃতদেহ মহাসমুদ্রে পতিত হোক তা অতি শীঘ্র তীরে স্থলভাগে স্তূপীকৃত হয় তা তৃতীয় আশ্চর্যজনক, অদ্ভুত বিষয় যা দর্শন করে করে মহাসমুদ্রে অসুরগণ অভিরমিত হয়।</p>
<p><a class='ref sc' id='sc5' href='#sc5'>SC 5</a>পুনঃ ভন্তে, যে সকল মহানদী যেমন গঙ্গা, যমুনা, অচিরবতী, সরভূ, মহী মহাসমুদ্রে পতিত হয়ে তাদের পূর্ব নাম, গোত্র হারিয়ে যায় এবং শুধু মাত্র মহাসমুদ্র হিসাবে বিবেচিত হয়। ভন্তে, গঙ্গা, যমুনা, অচিরবতী, সরভূ, মহীর ন্যায় মহানদীসমূহ যে মহাসমুদ্রে পতিত হয়ে তাদের পূর্ব নাম, গোত্র হারিয়ে যায় এবং শুধুমাত্র মহাসমুদ্র হিসাবে বিবেচিত হয় তা চতুর্থ আশ্চর্যজনক, অদ্ভুত বিষয় যা দর্শন করে করে মহাসমুদ্রে অসুরগণ অভিরমিত হয়।</p>
<p><a class='ref sc' id='sc6' href='#sc6'>SC 6</a>প্রভু, যদিও জগতের সকল ক্ষুদ্র নদী মহাসমুদ্রে প্রবাহিত হয় এবং আকাশ হতে যে বৃষ্টির ধারা বর্ষিত হয়, তদ্বারা মহাসমুদ্রের শূন্যতা বা পূর্ণতার কোনো ব্যাঘাত ঘটে না। প্রভু, যদিও জগতের সকল ক্ষুদ্র নদী মহাসমুদ্রে প্রবাহিত এবং অন্তরীক্ষে যে বারিধারা বর্ষিত হয় তদ্বারা মহাসমুদ্রের শূন্যতা বা পূর্ণতার যেকোনো ব্যাঘাত ঘটে না তা মহাসমুদ্রের পঞ্চম আশ্চর্য ও অদ্ভুত বিষয় যা দর্শন করে করে মহাসমুদ্রে অসুরগণ অভিরমিত হয়।</p>
<p><a class='ref sc' id='sc7' href='#sc7'>SC 7</a>পুনঃ ভন্তে, মহাসমুদ্রের একটি মাত্র রস, লবণ রস। ভন্তে, মহাসমুদ্রের যে একটি মাত্র রস লবণ রস, এটা মহাসমুদ্রের ষষ্ঠ আশ্চর্য ও অদ্ভুত বিষয় যা দর্শন করে করে মহাসমুদ্রে অসুরগণ অভিরমিত হয়।</p>
<p><a class='ref sc' id='sc8' href='#sc8'>SC 8</a>পুনঃ প্রভু, মহাসমুদ্র নানাবিধ সম্পদের সঞ্চয়াগার তথায় এসব সম্পদ বিদ্যমান; মুক্তা, মণি, উজ্জ্বল নীল বর্ণের প্রস্তর শঙ্খ, স্ফটিক মণি, প্রবাল, রৌপ্য, স্বর্ণ, লোহিতঙ্ক ও বিভিন্ন রঙের মণি। প্রভু, মহাসমুদ্র যে নানাবিধ সম্পদের সঞ্চয়াগার, তথায় এসব সম্পদ বিদ্যমান, মুক্তা, মণি উজ্জ্বল নীল বর্ণের প্রস্তর, শঙ্খ, স্ফটিক, মণি, প্রবাল, রৌপ্য, স্বর্ণ, লোহিতঙ্ক ও বিভিন্ন রঙের মণি, এটা মহাসমুদ্রের সপ্তম আশ্চর্য ও অদ্ভুত বিষয় যা দর্শন করে করে মহাসমুদ্রে অসুরগণ অভিরমিত হয়।</p>
<p><a class='ref sc' id='sc9' href='#sc9'>SC 9</a>পুনঃ ভন্তে, মহাসমুদ্র বিশাল আকার প্রাণীদের আবাস। তথায় তিমি, তিমিঙ্গল এবং তিমিতিমিঙ্গল রয়েছে; তথায় আছে অসুর, নাগ এবং গন্ধর্ব। মহাসমুদ্রে আছে শত যোজন দীর্ঘ জীব, দ্বিশত যোজন, ত্রিশত, চতুর্শত, পঞ্চশত যোজন দীর্ঘ জীব। ভন্তে, মহাসমুদ্র যে বিশাল আকার প্রাণীদের আবাস, তথায় তিমি, তিমিঙ্গল, তিমিতিমিঙ্গল রয়েছে; রয়েছে অসুর, নাগ, গন্ধর্ব; মহাসমুদ্রে আছে শত যোজন দীর্ঘ জীব, দ্বি-শত, ত্রিশত, চতুর্শত, পঞ্চশত যোজন দীর্ঘ জীব, এটা মহাসমুদ্রের অষ্টম আশ্চর্য, অদ্ভুত বিষয় যা দর্শন করে করে মহাসমুদ্রে অসুরগণ অভিরমিত হয়।</p>
<p><a class='ref sc' id='sc10' href='#sc10'>SC 10</a>ভন্তে, এই অষ্টবিধ আশ্চর্য অদ্ভুত বিষয় দর্শন করে করে মহাসমুদ্রে অসুরগণ অভিরমিত হয়। আমি মনে করি ভন্তে, এই ধর্মবিনয়ে ভিক্ষুগণ অভিরমিত।” “হ্যাঁ পহারাদ, এই ধর্মবিনয়ে ভিক্ষুগণ অভিরমিত।” “কিন্তু ভন্তে, এই ধর্মবিনয়ে কীরূপ আশ্চর্যজনক, অদ্ভুত বিষয় আছে যেগুলো প্রত্যক্ষ করে করে ভিক্ষুরা অভিরমিত হন?”</p>
<p><a class='ref sc' id='sc11' href='#sc11'>SC 11</a>“পহারাদ, এই ধর্মবিনয়ে আটটি আশ্চর্যজনক, অদ্ভুত বিষয় আছে যেগুলো প্রত্যক্ষ করে করে ভিক্ষু এই ধর্মবিনয়ে অভিরমিত হয়। আট কী কী?</p>
<p><a class='ref sc' id='sc12' href='#sc12'>SC 12</a>যেমন পহারাদ, মহাসমুদ্র ক্রমশ ঢালু হয়ে যায়, ক্রমশ দূরে চলে যায়, পাহাড়াদির খাড়া দিক সদৃশ কোনো খাড়াইভাব ছাড়া ক্রমশ এক পার্শ্বে পড়ে থাকে, ঠিক তদ্রূপ, এই ধর্মবিনয়ে আকস্মিকতা বিহীন আনুপূর্বিক শিক্ষা, আনুপূর্বিক ক্রিয়া <span class='add'>(অনুশীলন)</span>, আনুপূর্বিক প্রতিপদা <span class='add'>(উন্নতি)</span> আছে যেমন অন্তর্দৃষ্টির উপলব্ধি। পহারাদ এই ধর্মবিনয়ে যে আনুপূর্বিক শিক্ষা, আনুপূর্বিক অনুশীলন, আনুপূর্বিক প্রতিপদা আছে, এটা এই ধর্মবিনয়ের প্রথম আশ্চর্য, অদ্ভুত বিষয় যা প্রত্যক্ষ করে করেই ভিক্ষুরা এই ধর্মবিনয়ে অভিরমিত হয়।</p>
<p><a class='ref sc' id='sc13' href='#sc13'>SC 13</a>পহারাদ, মহাসমুদ্র যেমন স্থির, এর সীমানা অতিক্রম করে না, ঠিক তদ্রূপ পহারাদ, আমাকর্তৃক প্রজ্ঞাপিত শিক্ষাপদ আমার শ্রাবকগণ জীবনের বিনিময়েও লঙ্ঘন করে না। পহারাদ, আমা দ্বারা প্রজ্ঞাপিত শিক্ষাপদ যে আমার শ্রাবকগণ জীবনের বিনিময়েও লঙ্ঘন করে না্ল-এটা এই ধর্মবিনয়ের দ্বিতীয় আশ্চর্যজনক অদ্ভুত বিষয় যা প্রত্যক্ষ করে করেই ভিক্ষুরা এই ধর্মবিনয়ে অভিরমিত হয়।</p>
<p><a class='ref sc' id='sc14' href='#sc14'>SC 14</a>যেমন, পহারাদ, মহাসমুদ্রে কোনো মৃতদেহ থাকতে পারে না, কোনো ধরনের মৃতদেহ পতিত হলে তা শীঘ্রই তীরে স্থলভাগে স্তূপীকৃত হয়; তদ্রূপ পহারাদ, দুঃশীল, পাপধর্মী, অশুচি, সন্ধিগ্ধ আচারসম্পন্ন, গোপনে কর্ম সম্পাদনকারী, অশ্রমণ হয়ে শ্রমণত্বের প্রতিজ্ঞাকারী, অব্রাহ্মণ হয়ে ব্রাহ্মণত্বের প্রতিজ্ঞাকারী, হাড়ে হাড়ে পচা, কামুক এবং অধম, সংঘমধ্যে এ ধরনের পুদ্গল মিলিত হয় না, কিন্তু অতি শীঘ্র একত্রিত হয়ে তাকে বহিষ্কার করে দেয়। যদিও সে একত্রিত সংঘের মধ্যে উপবিষ্ট থাকে তথাপি সে সংঘ হতে বহু দূরে এবং সংঘ তা হতে বহু দূরে।… এটা ধর্মবিনয়ের তৃতীয় আশ্চর্যজনক অদ্ভুত বিষয় যা প্রত্যক্ষ করে করে ভিক্ষুরা এই ধর্মবিনয়ে অভিরমিত হয়।</p>
<p><a class='ref sc' id='sc15' href='#sc15'>SC 15</a>যেমন পহারাদ, যে সকল মহানদী আছে, যেমন : গঙ্গা, যমুনা, অচিরবতী, সরভূ, মহী তৎসমুদয় মহাসমুদ্রে পতিত হয়ে তাদের পূর্ব নাম, গোত্র হারিয়ে ফেলে এবং শুধু মাত্র মহাসমুদ্র হিসাবেই বিবেচিত হয়; তদ্রূপ, পহারাদ, এ চার বর্ণ-ক্ষত্রিয়, ব্রাহ্মণ, বৈশ্য, শূদ্র তথাগত প্রবেদিত ধর্মবিনয়ে আগার হতে অনাগারিক প্রব্রজ্যা লাভ করে তাদের পূর্ব নাম, গোত্র পরিহার করে শুধু মাত্র শাক্য পুত্রীয় শ্রমণ হিসাবে বিবেচিত হয়। পহারাদ, এ চার বর্ণ যেমন ক্ষত্রিয়, ব্রাহ্মণ, বৈশ্য, শূদ্র যে তথাগত প্রবেদিত ধর্মবিনয়ে আগার হতে অনাগারিক প্রব্রজ্যা লাভ করে তাদের পূর্ব নাম, গোত্র পরিহার করে শুধুমাত্র শাক্যপুত্রীয় শ্রমণ হিসাবে বিবেচিত হয়-এটা এই ধর্মবিনয়ের চতুর্থ আশ্চর্যজনক, অদ্ভুত বিষয় যা প্রত্যক্ষ করে করে ভিক্ষুরা এই ধর্মবিনয়ে অভিরমিত হয়।</p>
<p><a class='ref sc' id='sc16' href='#sc16'>SC 16</a>যেমন পহারাদ, যদিও জগতের সকল ক্ষুদ্র নদী মহাসমুদ্রে পতিত হয় এবং অন্তরীক্ষে যে বারিধারা বর্ষিত হয় তদ্বারা মহাসমুদ্রের শূন্যতা বা পূর্ণতার কোনো প্রতিক্রিয়া সৃষ্টি করে না; তদ্রূপ পহারাদ, বহুসংখ্যক ভিক্ষু অনুপাদিশেষ নির্বাণধাতুতে পরিনির্বাপিত হয়, নির্বাণধাতুর শূন্যতা বা পূর্ণতার উপর কোনো প্রতিক্রিয়া সৃষ্টি করে না। পহারাদ, বহুসংখ্যক ভিক্ষু অনুপাদিশেষ নির্বাণধাতুতে পরিনির্বাপিত হলে নির্বাণ ধাতুর শূন্যতা বা পূর্ণতার উপর যেকোনো প্রকার প্রতিক্রিয়া সৃষ্টি করে না, পহারাদ, এটা এই ধর্মবিনয়ের পঞ্চম আশ্চর্যজনক, অদ্ভুত বিষয় যা প্রত্যক্ষ করে করে ভিক্ষুরা এই ধর্মবিনয়ে অভিরমিত হয়।</p>
<p><a class='ref sc' id='sc17' href='#sc17'>SC 17</a>যেমন পহারাদ, মহাসমুদ্রের এক রস লবণ রস; তদ্রূপ পহারাদ, এই ধর্মবিনয়ে এক রস বিমুক্তি রস। পহারাদ, এই ধর্মবিনয়ে যে একরস বিমুক্তিরস, পহারাদ, তা এই ধর্মবিনয়ের ষষ্ঠ আশ্চর্যজনক, অদ্ভুত বিষয় যা প্রত্যক্ষ করে করে ভিক্ষুরা এই ধর্মবিনয়ে অভিরমিত হয়।</p>
<p><a class='ref sc' id='sc18' href='#sc18'>SC 18</a>যেমন পহারাদ, মহাসমুদ্র নানাবিধ মূল্যবান সম্পদের সঞ্চয়াগার, তথায় এসব সম্পদ বিদ্যমান-মুক্তা, মণি উজ্জ্বল নীল বর্ণের প্রস্তর, শঙ্খ, স্ফটিক, মণি, প্রবাল, রৌপ্য, স্বর্ণ, লোহিতঙ্ক ও বিভিন্ন রঙের মণি; তদ্রূপ পহারাদ, এই ধর্মবিনয়ে আছে অনেক, নানাবিধ রত্ন, চার স্মৃতি প্রস্থান, চার সম্যক প্রধান, চার ঋদ্ধিপাদ, পঞ্চ ইন্দ্রিয়, পঞ্চ বল, সপ্ত বোজ্ঝাঙ্গ, আর্য অষ্টাঙ্গিক মার্গ। পহারাদ, এই ধর্মবিনয়ে যে অনেক, নানাবিধ রত্ন যেমন চার স্মৃতিপ্রস্থান, চার সম্যক প্রধান, চার ঋদ্ধিপাদ, পঞ্চ ইন্দ্রিয়, পঞ্চবল, সপ্ত বোজ্ঝাঙ্গ, আর্য অষ্টাঙ্গিক মার্গ আছে, পহারাদ, এটা এই ধর্মবিনয়ের সপ্তম আশ্চর্যজনক, অদ্ভুত ধর্ম যা প্রত্যক্ষ করে করে ভিক্ষুরা এই ধর্মবিনয়ে অভিরমিত হয়।</p>
<p><a class='ref sc' id='sc19' href='#sc19'>SC 19</a>যেমন পহারাদ, মহাসমুদ্র বিশাল বিশাল প্রাণীদের আবাসস্থল। তথায় বাস করে তিমি, তিমিঙ্গল, অসুর, নাগ, গন্ধর্ব; মহাসমুদ্রে আছে শত যোজন, দ্বি-শত যোজন, ত্রিশত, চতুর্শত, পঞ্চশত যোজন দীর্ঘ জীব; তদ্রূপ পহারাদ, এই ধর্মবিনয় মহৎ সত্ত্বদের আবাস, তথায় আছে এসব ভূত, স্রোতাপন্ন এবং স্রোতাপত্তিফল প্রত্যক্ষক্রিয়ায় প্রতিপন্ন, সকৃদাগামী এবং সকৃদাগামীফল প্রত্যক্ষ ক্রিয়ায় প্রতিপন্ন, অনাগামী এবং অনাগামীফল প্রত্যক্ষক্রিয়া, প্রতিপন্ন, অর্হৎ এবং অর্হত্ত্বে প্রতিপন্ন; পহারাদ এটাই এই ধর্মবিনয়ের অষ্টম আশ্চর্যজনক অদ্ভুত ধর্ম যা প্রত্যক্ষ করে করেই ভিক্ষুগণ এই ধর্মবিনয়ে অভিরমিত হয়।</p>
<p><a class='ref sc' id='sc20' href='#sc20'>SC 20</a>পহারাদ, এগুলোই এই ধর্মবিনয়ের অষ্টবিধ আশ্চর্যজনক, অদ্ভুত ধর্ম যা প্রত্যক্ষ করে করে ভিক্ষুগণ এই ধর্মবিনয়ে অভিরমিত হয়।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
