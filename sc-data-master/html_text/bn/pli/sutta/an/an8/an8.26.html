<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an8.26' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>অষ্টক নিপাত</li>
<li class='vagga'>গৃহপতি বর্গ</li>
</ul>
<h1 class='sutta'>৮.২৬. জীবক সূত্র</h1>
</header>
<p><a class='ref sc' id='sc1' href='#sc1'>SC 1</a>একসময় ভগবান রাজগৃহের জীবকাম্রবনে অবস্থান করছিলেন। তথায় জীবক কুমারভচ্চ ভগবান সমীপে উপস্থিত হন, উপস্থিত হয়ে ভগবানকে অভিবাদন করে এক প্রান্তে উপবেশন করেন। এক প্রান্তে উপবিষ্ট জীবক কুমারভচ্চ ভগবানকে বলেন, “ভন্তে, কীরূপে একজন লোক উপাসক হয়?”</p>
<p><a class='ref sc' id='sc2' href='#sc2'>SC 2</a>“জীবক, যখন সে বুদ্ধের শরণাগত, ধর্মের শরণাগত, সংঘের শরণাগত হয় তখনই সে উপাসক হিসাবে পরিগণিত হয়, জীবক”।</p>
<p><a class='ref sc' id='sc3' href='#sc3'>SC 3</a>“প্রভু, কীরূপে উপাসক শীলবান হয়?”</p>
<p><a class='ref sc' id='sc4' href='#sc4'>SC 4</a>“জীবক, যখন উপাসক প্রাণিহত্যা হতে বিরত হয়, অদত্তবস্তু গ্রহণ বিরত হয়, মিথ্যাকামাচার হতে বিরত হয়, মিথ্যা কথন হতে বিরত হয়, সুরাদি মাদকদ্রব্য সেবন হতে প্রতিবিরত হয় এভাবেই জীবক, উপাসক শীলবান হয়।”</p>
<p><a class='ref sc' id='sc5' href='#sc5'>SC 5</a>“প্রভু, কীরূপে উপাসক আত্মহিতে সহায়তা করে কিন্তু পরহিতে নহে?” “যখন জীবক, নিজে শ্রদ্ধাসম্পন্ন হয় কিন্তু অপরকে শ্রদ্ধাসম্পদে প্রবুদ্ধ করে না, নিজে শীলসম্পন্ন হয় কিন্তু অপরকে শীলসম্পদে উদ্বুদ্ধ করে না, নিজে ত্যাগী হয় কিন্তু অপরকে ত্যাগসম্পন্ন হতে উদ্বুদ্ধ করে না, নিজে ভিক্ষুগণকে দর্শনেচ্ছু হয়, কিন্তু অপরকে ভিক্ষুগণকে দর্শনে প্রবৃত্ত করে না, নিজে সদ্ধর্ম শ্রবণেচ্ছু হয় কিন্তু অপরকে সদ্ধর্ম শ্রবণে উদ্বুদ্ধ করে না, নিজে শ্রুত ধর্মের ধারক <span class='add'>(মনোযোগী)</span> হয় কিন্তু অপরকে ধর্ম ধারণে প্রবুদ্ধ করে না, নিজে ধারণকারী ধর্মের অর্থ চিন্তা করে কিন্তু অপরকে ধর্মের অর্থ চিন্তনে উদ্বুদ্ধ করে না, নিজে অর্থ ও ধর্ম উভয় জ্ঞাত হয়ে ধর্মানুধর্ম প্রতিপন্ন হয় কিন্তু অপরকে ধর্মানুধর্মে প্রতিপন্ন হতে উদ্বুদ্ধ করে না, তখন জীবক, উপাসক আত্মহিতে প্রতিপন্ন হয়, পরহিতে নহে।”</p>
<p><a class='ref sc' id='sc6' href='#sc6'>SC 6</a>“ভন্তে, কীরূপে উপাসক আত্মহিত ও পরহিত উভয় হিতে প্রতিপন্ন হয়?”</p>
<p><a class='ref sc' id='sc7' href='#sc7'>SC 7</a>“প্রকৃতপক্ষে জীবক, যখন উপাসক নিজে শ্রদ্ধাসম্পন্ন হয় এবং অপরকেও শ্রদ্ধাসম্পদে উদ্বুদ্ধ করে, নিজে শীলসম্পন্ন হয় এবং অপরকে শীলসম্পদে প্রবুদ্ধ করে, নিজে ত্যাগী হয় এবং অপরকেও ত্যাগসম্পদে উদ্বুদ্ধ করে, নিজে ভিক্ষুগণকে দর্শনে ইচ্ছুক এবং অপরকেও ভিক্ষুগণকে দর্শনে উদ্দীপিত করে, নিজে সদ্ধর্ম শ্রবণে ইচ্ছুক হয় এবং অপরকেও সদ্ধর্ম শ্রবণে প্রবুদ্ধ করে, নিজে শ্রুত ধর্মের ধারক হয় এবং অপরকেও ধর্ম ধারণে উদ্বুদ্ধ করে, নিজে ধারণকারী ধর্মের অর্থ চিন্তা করে এবং অপরকেও ধর্মের অর্থ চিন্তনে উদ্বুদ্ধ করে, নিজে অর্থও ধর্ম উভয় জ্ঞাত হয়ে ধর্মানুধর্ম প্রতিপন্ন হয় এবং অপরকেও ধর্মানুধর্মে প্রতিপন্ন হতে উদ্বুদ্ধ করে-তখন জীবক, উপাসক আত্মহিত ও পরহিত উভয় হিতে প্রতিপন্ন হয়।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
