<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an8.71' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>অষ্টক নিপাত</li>
<li class='vagga'>যমক বর্গ</li>
</ul>
<h1 class='sutta'>৮.৭১. প্রথম শ্রদ্ধা সূত্র</h1>
</header>
<p><a class='ref sc' id='sc1' href='#sc1'>SC 1</a>“হে ভিক্ষুগণ, কোনো ভিক্ষু শ্রদ্ধাবান কিন্তু শীলবান নহে। সুতরাং সেক্ষেত্রে সে পূর্ণাঙ্গ নহে। তাহলে সে অঙ্গটি অবশ্যই পরিপূর্ণ হতে হবে। সে চিন্তা করুক, “আমি যদি শ্রদ্ধাবান ও শীলবান হতাম!” ভিক্ষুগণ, কোনো ভিক্ষুর শ্রদ্ধা ও শীল এ দুটি বিষয় যদি বিদ্যমান থাকে তাহলে সে সেক্ষেত্রে পূর্ণাঙ্গ।</p>
<p><a class='ref sc' id='sc2' href='#sc2'>SC 2</a>হে ভিক্ষুগণ, কোনো ভিক্ষুর শ্রদ্ধাও আছে এবং শীলবানও, কিন্তু বহুশ্রুত নহে। সুতরাং সেক্ষেত্রে তার অঙ্গ অপূর্ণ। তাহলে তার সে ক্ষেত্রটি অবশ্যই পূর্ণ হতে হবে। সে চিন্তা করুক, “আমি যদি শ্রদ্ধাবান, শীলবান ও বহুশ্রুত হতাম!” হে ভিক্ষুগণ, যখন ভিক্ষুর শ্রদ্ধা ও শীল অটুট থাকে এবং বহুশ্রুত হয় তাহলে সেক্ষেত্রে সে হয় পূর্ণাঙ্গ।</p>
<p><a class='ref sc' id='sc3' href='#sc3'>SC 3</a>হে ভিক্ষুগণ, কোনো ভিক্ষু শ্রদ্ধাবান, শীলবান ও বহুশ্রুত কিন্তু ধর্মকথিক নহে। সে শ্রদ্ধাবান, শীলবান, শ্রুতবান ও ধর্মকথিকও কিন্তু সে পরিষদে গমন করে না। কোনো ভিক্ষু শ্রদ্ধাবান, শীলবান, বহুশ্রুত, ধর্মকথিক ও পরিষদে গমনকারী কিন্তু অবিশারদ হয়ে সে পরিষদে ধর্ম ভাষণ করে। কোনো ভিক্ষু শ্রদ্ধাবান, শীলবান, বহুশ্রুত, ধর্মকথিক, পরিষদে গমনকারী, বিশারদ হয়ে সে ধর্ম ভাষণ করে কিন্তু স্বেচ্ছামত, সহজে এবং বিনাকষ্টে চতুর্ধ্যান যা সম্পূর্ণরূপে চৈতসিক তা লাভ করতে পারে না। সে শ্রদ্ধাবান, শীলবান, বহুশ্রুত, ধর্মকথিক, পরিষদে গমনকারী, বিশারদ হয়ে ধর্ম ভাষণ করে, স্বেচ্ছামত, সহজে এবং বিনাকষ্টে চতুর্ধ্যান যা সম্পূর্ণরূপে চৈতসিক তা লাভ করে কিন্তু আসক্তির ক্ষয় করে অনাসব চিত্তবিমুক্তি এবং প্রজ্ঞা বিমুক্তি ইহ জীবনে স্বয়ং অভিজ্ঞা দ্বারা প্রত্যক্ষ করে তা লাভ করে অবস্থান করতে পারে না। সুতরাং সেক্ষেত্রে সে অপূর্ণ। তাই সে ক্ষেত্রটি পূর্ণ হতে হবে। সে চিন্তা করুক-“আমি যদি শ্রদ্ধাবান, শীলবান, বহুশ্রুত, ধর্মকথিক, পরিষদে গমনকারী, বিশারদ হয়ে পরিষদে ধর্মভাষণ, স্বেচ্ছামত, সহজে, বিনাকষ্টে চতুর্ধ্যান যা অভিচৈতসিক লাভ করে আসক্তির ক্ষয় করে অনাসব চিত্তবিমুক্তি ও প্রজ্ঞাবিমুক্তি ইহ জীবনে স্বয়ং অভিজ্ঞা দ্বারা প্রত্যক্ষ করে তা লাভ করে অবস্থান করতে পারতাম!” হে ভিক্ষুগণ, যখন ভিক্ষু শ্রদ্ধাবান, শীলবান, বহুশ্রুত, ধর্মকথিক হয়, পরিষদে গমন করে, বিশারদ হয়ে পরিষদে ধর্ম ভাষণ করে, স্বেচ্ছামত, সহজে, বিনাকষ্টে চতুর্ধ্যান, অভিচৈতসিক লাভ করে আসক্তির ক্ষয় করে অনাসব চিত্তবিমুক্তি ও প্রজ্ঞাবিমুক্তি ইহ জীবনে স্বয়ং অভিজ্ঞা দ্বারা প্রত্যক্ষ করে লাভ করে অবস্থান করে তখন সে সেক্ষেত্রে হয় পূর্ণাঙ্গ।</p>
<p><a class='ref sc' id='sc4' href='#sc4'>SC 4</a>হে ভিক্ষুগণ, যে ভিক্ষু এই অষ্টবিধ গুণযুক্ত সে হয় সর্বতোভাবে মনোরম এবং প্রতিটি ক্ষেত্রে পূর্ণাঙ্গ।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
