<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an8.70' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>অষ্টক নিপাত</li>
<li class='vagga'>ভূমিকম্প-বর্গ</li>
</ul>
<h1 class='sutta'>৮.৭০. ভূমিকম্প সূত্র</h1>
</header>
<p><a class='ref sc' id='sc1' href='#sc1'>SC 1</a>একসময় ভগবান বৈশালীর মহাবন কূটাগারশালায় বাস করতেন। সে সময় ভগবান চীবর পরিধান করে পাত্রচীবর নিয়ে বৈশালীতে পিণ্ডচারণে প্রবেশ করলেন। বৈশালীতে পিণ্ডচারণ সমাপ্ত করে পিণ্ডগ্রহণ শেষে আয়ুষ্মান আনন্দকে আহ্বান করলেন :</p>
<p><a class='ref sc' id='sc2' href='#sc2'>SC 2</a>“আনন্দ, বসার আসন তুলে নাও, আমরা দিবা বিহারের জন্য চাপাল্যচৈত্যে যাব।” “তাই হোক ভন্তে,” উত্তর দিলেন মহামান্য আনন্দ এবং বসার আসন তুলে নিয়ে ভগবানের পশ্চাতে ভগবানকে অনুসরণ করলেন।</p>
<p><a class='ref sc' id='sc3' href='#sc3'>SC 3</a>অতঃপর ভগবান চাপালচৈত্যে পৌঁছলেন, উপনীত হয়ে তাঁর জন্য প্রজ্ঞাপিত আসনে উপবেশন করেন। উপবেশন করার পর ভগবান আয়ুষ্মান আনন্দকে আহ্বান করে বললেন :</p>
<p><a class='ref sc' id='sc4' href='#sc4'>SC 4</a>“আনন্দ, বৈশালী রমণীয়, রমণীয় উদেনচৈত্য, গৌতমক চৈত্য, বহুপুত্রকচৈত্য, সপ্তম্বচৈত্য, কত রমণীয় সারন্দদচৈত্য ও চাপালচৈত্য, আনন্দ, যার চতুর্বিধ ঋদ্ধিপাদ ভাবিত, বহুলীকৃত, যানকৃত, ভিত্তিকৃত, পরিশীলিত, পরিবর্ধিত, সুষমারদ্ধ, আনন্দ, তথাগত যে কল্প বা কল্পাবশেষ আকাঙ্ক্ষা করলে স্থিত থাকতে পারতেন তা বলাই বাহুল্য।” যদিও এমন একটা অবাধ ইঙ্গিত, যদিও এমন একটা সহজবোধ্য সংকেত ভগবান আয়ুষ্মান আনন্দকে প্রদান করেছিলেন কিন্তু মহামান্য আনন্দ এর অন্তর্নিহিত অর্থ উপলব্ধি করতে পারলেন না কিংবা ভগবানের নিকট এরূপ যাচ্‌না করলেন না, “ভন্তে ভগবান, কল্পকাল অবস্থান করুন, ভন্তে সুগত, বহুজনের হিতের জন্য, বহুজনের সুখের জন্য, জগতের প্রতি অনুকম্পাশীল হয়ে, দেবমনুষ্যগণের মঙ্গল, হিত ও সুখের জন্য কল্পকাল অবস্থান করুন।” মার দ্বারা তাঁর অন্তর এতটুকু অধিকৃত হয়েছিল।</p>
<p><a class='ref sc' id='sc5' href='#sc5'>SC 5</a>দ্বিতীয় এবং তৃতীয়বারও ভগবান আয়ুষ্মান আনন্দকে আহ্বান করে বললেন, “আনন্দ, বৈশালী রমণীয়, রমণীয় উদেনচৈত্য, গৌতমক চৈত্য, বহুপুত্রকচৈত্য, সপ্তম্বচৈত্য, সারন্দদচৈত্য, চাপালচৈত্য, আনন্দ, যার চতুর্বিধ ঋদ্ধিপাদ ভাবিত, বহুলীকৃত, যানকৃত, ভিত্তিকৃত, পরিশীলিত, পরিবর্ধিত, সুষমারদ্ধ, আনন্দ, সে ব্যক্তি যে কল্প বা কল্পাবশেষ অবস্থান করার আশা পোষণ করবে তাতে আর কি। আনন্দ, তথাগতের চতুর্বিধ ঋদ্ধিপাদ ভাবিত, বহুলীকৃত, যানকৃত, ভিত্তিকৃত, পরিশীলিত, পরিবর্ধিত, সুষমারদ্ধ। আনন্দ, তথাগত ইচ্ছা করলে কল্প বা কল্পাবশেষ অবস্থান করতে পারতেন।” যদিও এমন একটি ইঙ্গিত, এমন একটা সহজবোধ্য সঙ্কেত আয়ুষ্মান আনন্দকে ভগবান প্রদান করেছিলেন তথাপি মহামান্য আনন্দ এর অন্তর্নিহিত অর্থ উপলব্ধি করতে পারেননি কিংবা ভগবানের নিকট এরূপ যাচ্ঞা করেননি, “ভন্তে ভগবান, আপনি কল্পকাল অবস্থান করুন, সুগত, বহুজনের হিতের জন্য, বহুজনের সুখের নিমিত্ত, জগতের প্রতি অনুকম্পাশীল হয়ে দেবমনুষ্যের মঙ্গল, হিত ও সুখের জন্য কল্পকাল অবস্থান করুন।” মার দ্বারা তাঁর অন্তর এমনভাবে অধিকৃত হয়েছিল।</p>
<p><a class='ref sc' id='sc6' href='#sc6'>SC 6</a>অতঃপর ভগবান আয়ুষ্মান আনন্দকে আহ্বান করলেন, “যাও আনন্দ, যা কিছু করণীয় তা করার উপযুক্ত সময়।” “হ্যাঁ ভন্তে,” বলে আয়ুষ্মান আনন্দ উত্তর দিলেন এবং আসন হতে উঠলেন এবং ভগবানকে অভিবাদন ও প্রদক্ষিণ করে অন্য এক বৃক্ষমূলে আসীন হলেন।</p>
<p><a class='ref sc' id='sc7' href='#sc7'>SC 7</a>অতঃপর পাপমতি মার আয়ুষ্মান আনন্দের প্রস্থান করার অল্প কালের মধ্যে ভগবানকে এরূপ বলল, “ভন্তে ভগবান, সুগত এখন পরিনির্বাপিত হোন, ভন্তে, ভগবানের পরিনির্বাণ লাভের এখনই উপযুক্ত সময়। বাস্তবিকপক্ষে ভন্তে, ভগবৎ কর্তৃক এটা ভাষিত হয়েছে, “ওহে মার, যাবৎ আমার ভিক্ষুগণ শ্রাবক না হয়, বিজ্ঞ, বিনীত, বিশারদ, প্রত্যয়যোগক্ষেমী <span class='add'>(যারা যোগ হতে প্রশান্তিলাভী)</span>, বহুশ্রুত, ধর্মধর, ধর্মানুধর্ম প্রতিপন্ন, সমীচীন প্রতিপন্ন <span class='add'>(সুনিয়ন্ত্রণে পূর্বাঙ্গ)</span>, ধর্মানুচারী না হয়, যাবৎ ধর্মকে তাদের শিক্ষক হিসাবে গ্রহণ করতে, দেশনা করতে, প্রজ্ঞাপিত, প্রতিষ্ঠিত, উন্মোচিত <span class='add'>(প্রকাশিত)</span>, অপরের নিকট বিশ্লেষণ করতে পারবে না, উৎপন্ন পরবাদ খণ্ডন এবং যা ধর্মসম্মত উপায়ে খণ্ডন করা যায় তা করতে পারবে না, যাবৎ শ্রেষ্ঠ ধর্মের ঘোষণা করতে পারবে না তাবৎ আমি পরিনির্বাপিত হব না।” ভন্তে, ভগবান, এখন ভিক্ষুসংঘ ভগবানের শ্রাবক, বিজ্ঞ, বিনীত, বিশারদ, প্রত্যয় যোগক্ষেমী, বহুশ্রুত, ধর্মধর, ধর্মানুধর্ম প্রতিপন্ন, সমীচীন প্রতিপন্ন, ধর্মাচারী, ধর্মকে আচার্য হিসাবে গ্রহণ করেছে, ধর্মকে দেশনা, প্রজ্ঞাপন, প্রতিষ্ঠা, প্রকাশ, বিশ্লেষণ, উৎপন্ন পরবাদ খণ্ডন, যা ধর্ম সম্মত উপায়ে খণ্ডন করা যায় তা করতে পারে, শ্রেষ্ঠ ধর্মের ঘোষণা করতে পারে। ভন্তে ভগবান, ভন্তে সুগত, এখন পরিনির্বাপিত হোন, ভন্তে, ভগবানের এখনই পরিনির্বাপিত হওয়ার উপযুক্ত সময়। যেহেতু বাস্তবিকপক্ষে ভগবৎ কর্তৃক এ উক্তি ভাষিত হয়েছে, “ওহে দুর্বুদ্ধিপরায়ণ মার, যে পর্যন্ত আমার ভিক্ষুণীগণ শ্রাবিকা না হবে, যে পর্যন্ত আমার উপাসকগণ শ্রাবক না হবে, উপাসিকাগণ শ্রাবিকা, বিজ্ঞ, বিনীত, বিশারদ, প্রত্যয় যোগক্ষেমী, বহুশ্রুত, ধর্মধর, ধর্মানুধর্ম প্রতিপন্ন, সমীচীন প্রতিপন্ন, ধর্মাচারী, ধর্মকে শিক্ষক হিসাবে গ্রহণ, দেশনা, প্রজ্ঞাপন, প্রতিষ্ঠা, প্রকাশ, বিভাজন, উৎপন্ন পরবাদ খণ্ডন, ধর্ম সম্মত উপায়ে খণ্ডন, শ্রেষ্ঠ ধর্মের ঘোষণা করতে না পারবে তাবৎ আমি পরিনির্বাপিত হব না।” ভন্তে, এখন উপাসিকাগণ ভগবানের শ্রাবিকা, বিজ্ঞ, বিনীতা, বিশারদা, প্রত্যয়যোগক্ষেমী, বহুশ্রুতা, ধর্মধারিনী, ধর্মানুধর্মপ্রতিপন্না, সমীচীন প্রতিপন্না, ধর্মচারিনী, ধর্মকে শিক্ষক হিসাবে গ্রহণ, দেশনা, প্রজ্ঞাপন, প্রতিষ্ঠা, প্রকাশ, বিভাজন, উৎপন্ন পরবাদ খণ্ডন, ধর্ম সম্মত উপায়ে তা খণ্ডন, শ্রেষ্ঠ ধর্মের ঘোষণা করতে পারে। ভন্তে ভগবান, ভন্তে সুগত, ভগবানের পরিনির্বাণ লাভের এটাই মোক্ষম সময়। যেহেতু বাস্তবিকপক্ষে এ উক্তি ভাষিত হয়েছে, “ওহে পাপমতি মার, যাবৎ আমার এ ব্রহ্মচর্যের শ্রীবৃদ্ধি, যথেষ্ট উন্নত, বিস্তৃতি, বহুজনের নিকট অজ্ঞাত, দেবমনুষ্যগণ দ্বারা বিস্তৃতি অপ্রকাশিত থাকবে তাবৎ আমি পরিনির্বাপিত হব না।” ভন্তে, ভগবানের ব্রহ্মচর্যা এখন শ্রীবৃদ্ধিসম্পন্ন, যথেষ্ট উন্নত, বিস্তৃত, বহুজনের জ্ঞাত, দেবমনুষ্যগণ দ্বারা বহুধা সুপ্রকাশিত। সুতরাং, ভন্তে ভগবান, ভন্তে সুগত, এখন পরিনির্বাপিত হোন। ভগবানের পরিনির্বাণের এটাই উপযুক্ত সময়।” “ওহে পাপী মার, তুমি অত্যুৎসুক হয়ো না, তথাগত অচিরে পরিনির্বাপিত হবেন না। এখন হতে তিন মাস পর তথাগত পরিনির্বাপিত হবেন।”</p>
<p><a class='ref sc' id='sc8' href='#sc8'>SC 8</a>অতঃপর স্মৃতি-সম্প্রজ্ঞাত তথাগত চাপালচৈত্যে আয়ুসংস্কার বিসর্জন করেন। ভগবান যখনি আয়ুসংস্কার বিসর্জন করেন তখন ভীষণ লোমহর্ষকর ভূমিকম্প উত্থিত হয়েছিল এবং দেবদুন্দুভি নিনাদিত হয়েছিল। তখন ভগবান এর গুরুত্ব দর্শন করে এ উদানসমূহ <span class='add'>(উচ্ছ্বাসগীতিসমূহ)</span> উচ্চারণ করেন :</p>
<blockquote class='gatha'>
<p><a class='ref sc' id='sc9' href='#sc9'>SC 9</a>“তুল্য অতুল্য ভব-ভবসংস্কার পরিত্যাগ করেছেন মুনি<br>
আধ্যাত্মিক সমাহিত আনন্দে তিনি<br>
খোলক সদৃশ আত্মার বর্ধন করেছেন ছেদন।”</p>
</blockquote>
<p><a class='ref sc' id='sc10' href='#sc10'>SC 10</a>অতঃপর মহামান্য আনন্দ চিন্তা করলেন, “প্রকৃতপক্ষে এ ভূমিকম্প মহান; অবশ্যই মহা এই ভূমিকম্প ভীষণ এবং লোমহর্ষক এবং দেবদুন্দুভি বিদীর্ণ করেছিল।</p>
<p><a class='ref sc' id='sc11' href='#sc11'>SC 11</a>এ মহা ভূমিকম্প প্রাদুর্ভাবের কারণ, হেতু কী?” তখন আয়ুষ্মান আনন্দ ভগবৎ সমীপে উপনীত হন, তাঁকে বন্দনা নিবেদন করেন এবং একান্তে উপবেশন করেন। একান্তে উপবিষ্ট মহামান্য আনন্দ ভগবানকে বললেন, “ভন্তে, মহা এই ভূমিকম্প, ভন্তে, সুমহা এই ভূমিকম্প ভীষণ লোমহর্ষকর এবং দেবদুন্দুভি বিদীর্ণ করেছে। “ভন্তে, মহা ভূমিকম্প প্রাদুর্ভাবের কারণ, হেতু কী?”</p>
<p><a class='ref sc' id='sc12' href='#sc12'>SC 12</a>“হে আনন্দ, মহা ভূমিকম্প প্রাদুর্ভাবের এই আটটি কারণ, প্রত্যয়। আট কী কী?</p>
<p><a class='ref sc' id='sc13' href='#sc13'>SC 13</a>“যেহেতু, আনন্দ, মহা পৃথিবী জলের উপর প্রতিষ্ঠিত, জল প্রতিষ্ঠিত বাতাসে, মহাশূন্যে বিদ্যমান বায়ু; যে সময় মহা বায়ু প্রবাহিত হয় তাতে জল প্রকম্পিত হয়, জল প্রকম্পিত হলে পৃথিবী প্রকম্পিত হয়।</p>
<p><a class='ref sc' id='sc14' href='#sc14'>SC 14</a>হে আনন্দ, মহা ভূমিকম্প প্রাদুর্ভাবের এটা প্রথম কারণ, হেতু।</p>
<p><a class='ref sc' id='sc15' href='#sc15'>SC 15</a>পুনঃ আনন্দ, কোনো ঋদ্ধিমান বশীভূতচিত্ত শ্রমণ বা ব্রাহ্মণ, মহাঋদ্ধিসম্পন্ন, মহানুভব দেবতা কর্তৃক যখন সামান্য পৃথিবীসংজ্ঞা বা অপ্রমাণ অপসংজ্ঞা ভাবিত হয় তিনি এই পৃথিবীকে কম্পিত, প্রকম্পিত, সমপ্রকম্পিত করেন। হে আনন্দ, মহা ভূমিকম্প প্রাদুর্ভাবের এটা দ্বিতীয় কারণ, প্রত্যয়।</p>
<p><a class='ref sc' id='sc16' href='#sc16'>SC 16</a>পুনঃ হে আনন্দ, বোধিসত্ত্ব যখন তুষিতকায় হতে চ্যুত হয়ে স্মৃতি-সম্প্রজ্ঞানে মাতৃকুক্ষিতে প্রবেশ করেন তখন এই পৃথিবী কম্পিত, প্রকম্পিত, সমপ্রকম্পিত হয়। আনন্দ, মহা ভূমিকম্প প্রাদুর্ভাবের এটা তৃতীয় কারণ।</p>
<p><a class='ref sc' id='sc17' href='#sc17'>SC 17</a>পুনঃ হে আনন্দ, যখন বোধিসত্ত্ব স্মৃতি-সম্প্রজ্ঞানযুক্ত হয়ে মাতৃকুক্ষি ত্যাগ করেন তখন এই পৃথিবী কম্পিত, প্রকম্পিত, সমপ্রকম্পিত হয়। আনন্দ, এটা মহা ভূমিকম্প প্রাদুর্ভাবের চতুর্থ কারণ।</p>
<p><a class='ref sc' id='sc18' href='#sc18'>SC 18</a>পুনঃ হে আনন্দ, যখন তথাগত অনুত্তর সম্যক সম্বোধি প্রাপ্ত হন তখন এই পৃথিবী কম্পিত, প্রকম্পিত, সমপ্রকম্পিত হয়। আনন্দ, মহা ভূমিকম্প প্রাদুর্ভাবের এটা পঞ্চম কারণ।</p>
<p><a class='ref sc' id='sc19' href='#sc19'>SC 19</a>পুনঃ হে আনন্দ, যখন তথাগত অনুত্তর ধর্মচক্র প্রবর্ত্তন করেন তখন পৃথিবী কম্পিত, প্রকম্পিত, সমপ্রকম্পিত হয়েছিল। আনন্দ, এটা মহা ভূমিকম্প প্রাদুর্ভাবের ষষ্ঠ কারণ।</p>
<p><a class='ref sc' id='sc20' href='#sc20'>SC 20</a>পুনরায়, আনন্দ, যখন স্মৃতি-সম্প্রজ্ঞানযুক্ত তথাগত আয়ুসংস্কার ত্যাগ করেন তখন এই পৃথিবী কম্পিত, প্রকম্পিত, সমপ্রকম্পিত হয়। হে আনন্দ, এটা মহা ভূমিকম্প প্রাদুর্ভাবের সপ্তম কারণ, সপ্তম প্রত্যয়।</p>
<p><a class='ref sc' id='sc21' href='#sc21'>SC 21</a>পুনঃ হে আনন্দ, যখন তথাগত অনুপাদিশেষ নির্বাণ ধাতুতে পরিনির্বাপিত হন তখন এই পৃথিবী কম্পিত, প্রকম্পিত, সমপ্রকম্পিত হয়। আনন্দ, মহা ভূমিকম্প প্রাদুর্ভাবের এটা অষ্টম কারণ, অষ্টম হেতু।</p>
<p><a class='ref sc' id='sc22' href='#sc22'>SC 22</a>হে আনন্দ, মহা ভূমিকম্প প্রাদুর্ভাবের এগুলোই অষ্ট কারণ, অষ্ট হেতু।”</p>
<p class='end'><a class='ref sc' id='sc23' href='#sc23'>SC 23</a>ভূমিকম্প-বর্গ সপ্তম সমাপ্ত।</p>
<p class='uddana'>তস্সুদ্দানং/স্মারক গাথা</p>
<blockquote class='uddanagatha'>
<p><a class='ref sc' id='sc24' href='#sc24'>SC 24</a>ইচ্ছা এবং যথেষ্ট, সংক্ষিপ্তধর্ম, গয়া, পাণ্ডিত্য সহ<br>
বিমোক্ষ, দ্বিবিধ আচরণ, পরিষদ, ভূমিকম্পসহ দশ সূত্র।</p>
</blockquote>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
