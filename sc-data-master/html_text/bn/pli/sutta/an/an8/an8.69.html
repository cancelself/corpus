<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an8.69' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>অষ্টক নিপাত</li>
<li class='vagga'>ভূমিকম্প-বর্গ</li>
</ul>
<h1 class='sutta'>৮.৬৯. পরিষদ সূত্র</h1>
</header>
<p><a class='ref sc' id='sc1' href='#sc1'>SC 1</a>“হে ভিক্ষুগণ, পরিষদ এই অষ্টবিধ। অষ্ট কী কী?</p>
<p><a class='ref sc' id='sc2' href='#sc2'>SC 2</a>ক্ষত্রিয় পরিষদ, ব্রাহ্মণ পরিষদ, গৃহপতি পরিষদ, শ্রমণ পরিষদ, চাতুর্মহারাজিক পরিষদ, তাবতিংস পরিষদ, মহাপরিষদ, ব্রহ্ম পরিষদ।</p>
<p><a class='ref sc' id='sc3' href='#sc3'>SC 3</a>হে ভিক্ষুগণ, অনেকশত ক্ষত্রিয় পরিষদের সাথে সাক্ষাতের কথা আমি স্মরণ করি এবং এমনকি তাদের সাথে আমার বসার পূর্বেই বা তাদেরকে কথোপকথনে নিযুক্ত করার পূর্বেই যাদৃশ ছিল তাদের বর্ণ তাদৃশ হতো আমার বর্ণ, যাদৃশ ছিল তাদের স্বর তাদৃশ হতো আমার স্বর, <span class='add'>(এবং)</span> আমি তাদেরকে ধর্মোপদেশ শিক্ষা দিতাম, ধর্ম উপদেশ দ্বারা উদ্দীপিত করতাম, জাগ্রত করতাম, আনন্দ দান করতাম; ভাষণকালে তারা আমাকে জানত না, “কে ইনি ভাষণ করছেন, দেব না মনুষ্য?” অতঃপর যখন আমি তাদেরকে ধর্মশিক্ষা দিয়ে ধর্মোপদেশ দ্বারা উদ্দীপিত করে, জাগ্রত করে, আনন্দিত করে প্রস্থান করতাম, প্রস্থানকালেও তারা আমাকে জানত না কিন্তু একে অপরকে প্রশ্ন করে “কে ইনি প্রস্থান করলেন, দেব না মনুষ্য?”</p>
<p><a class='ref sc' id='sc4' href='#sc4'>SC 4</a>হে ভিক্ষুগণ, অনেকশত ব্রাহ্মণপরিষদ, অনেকশত গৃহপতি পরিষদ, অনেকশত শ্রমণ পরিষদ, অনেকশত চাতুর্মহারাজিক পরিষদ, অনেকশত তাবতিংস পরিষদ, অনেকশত মহাপরিষদ, অনেকশত ব্রহ্মপরিষদের সাথে সাক্ষাতের কথা আমি স্মরণ করি। তথায় তাদের সাথে আমার বসার পূর্বেই বা তাদেরকে কথোপথনে নিযুক্ত করার পূর্বেই যাদৃশ তাদের বর্ণ তাদৃশ হতো আমার বর্ণ, যাদৃশ তাদের স্বর তাদৃশ হত আমার স্বর। এবং আমি তাদেরকে ধর্মশিক্ষা দিতাম, উদ্দীপিত করতাম, জাগ্রত করতাম, আনন্দিত করতাম; ভাষণকালে তারা আমাকে জানত না কিন্তু একে অপরকে জিজ্ঞেস করত, “কে ইনি ভাষণ করছেন, দেব না মনুষ্য?” অতঃপর তাদেরকে ধর্মশিক্ষা দিয়ে উদ্দীপিত করে, প্রবুদ্ধ করে, আনন্দিত করে প্রস্থান করতাম। আমি প্রস্থান করলে তারা আমাকে চিনত না কিন্তু একে অপরকে প্রশ্ন করে” “কে ইনি প্রস্থান করলেন, দেব না মনুষ্য?”</p>
<p><a class='ref sc' id='sc5' href='#sc5'>SC 5</a>ভিক্ষুগণ, এগুলোই অষ্ট পরিষদ।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
