<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an8.54' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>অষ্টক নিপাত</li>
<li class='vagga'>গৌতমী বর্গ (স-আধান বর্গ)</li>
</ul>
<h1 class='sutta'>৮.৫৪. দীর্ঘজানু সূত্র</h1>
</header>
<p><a class='ref sc' id='sc1' href='#sc1'>SC 1</a>একসময় ভগবান কক্করপত্ত নামক কোলিয়দের এক নিগমে কোলিয়দের মধ্যে অবস্থান করছিলেন। তখন দীর্ঘজানু কোলিয়পুত্র ভগবানের নিকট উপস্থিত হন, উপস্থিত হয়ে ভগবানকে অভিবাদন করে এক প্রান্তে উপবেশন করেন। এক প্রান্তে উপবিষ্ট কোলিয়পুত্র দীর্ঘজানু ভগবানকে বলল, “প্রভু, আমরা গৃহীগণ কামভোগীগণ পুত্র-পরিজনসহ বাস করি; আমরা বারাণসীর মসলিন বস্ত্র চন্দন কাষ্ঠ উপভোগ করি; আমরা পুষ্প, মালা এবং সুগন্ধি দ্রব্য দ্বারা নিজেদেরকে সাজাই; আমরা রৌপ্য ও স্বর্ণ ব্যবহারে উপভোগ করি। প্রভু, সেই আমাদিগকে আপনি ধর্ম দেশনা করুন, শিক্ষা দিন সেরূপ ধর্ম যা হবে আমাদের পরকালের জন্য হিতকর এবং এজগতে আমাদের জন্য সুখকর, আমাদের পরকালের হিতকর ও সুখকর হবে।”</p>
<p><a class='ref sc' id='sc2' href='#sc2'>SC 2</a>“এ চার ধর্ম, ব্যাঘ্রপজ্জ, কুলপুত্রের ইহ জগতে হিত ও সুখ আনয়ন করে। চার কী কী?</p>
<p><a class='ref sc' id='sc3' href='#sc3'>SC 3</a>উত্থানসম্পদ, সংরক্ষণসম্পদ, কল্যাণমিত্রতা এবং সমজীবন। এবং ব্যাঘ্রপজ্জ, উত্থানসম্পদ কিরূপ?</p>
<p><a class='ref sc' id='sc4' href='#sc4'>SC 4</a>ব্যাঘ্রপজ্জ, কুলপুত্র যে কর্ম দ্বারা জীবিকা নির্বাহ করে, সেটা কৃষি হোক বা বাণিজ্য দ্বারা হোক বা গোপালন দ্বারা হোক বা তীরন্দাজকর্ম দ্বারা হোক বা রাজার পুরুষ হিসাবে হোক বা অন্যতর কোনো শিল্প দ্বারা হোক সে হয় দক্ষ, নিরলস; সে হয় প্রতিভাদীপ্ত, যেকোনো ব্যাপারে অনুসন্ধিৎসুমনা, সে তার কর্ম ব্যবস্থা করতে এবং চালিয়ে নিতে সক্ষম। ব্যাঘ্রপজ্জ, একে বলা হয় উত্থানসম্পদ। এবং ব্যাঘ্রপজ্জ, সংরক্ষণসম্পদ কিরূপ?</p>
<p><a class='ref sc' id='sc5' href='#sc5'>SC 5</a>ব্যাঘ্রপজ্জ, কুলপুত্র কর্ম ও উৎসাহ দ্বারা যে সম্পদ লাভ করে তা বাহুবল দ্বারা সংগ্রহ করে, মাথার ঘাম পায়ে ফেলে উপার্জন করে এবং ন্যায়ত লাভ করে১৭এগুলো সে এ চিন্তা করে পাহারা দেয়, “এখন আমি কীভাবে এসব পরিচালনা করব যাতে রাজা এ সম্পদ আমার থেকে নিয়ে যেতে না পারে, কিংবা চোরেরা অপহরণ করতে না পারে, কিংবা অগ্নি দাহ করতে না পারে, কিংবা পানি বহন করতে না পারে, কিংবা অপ্রিয় দায়াদ বা উত্তরাধিকার হরণ করতে না পারে?” ব্যাঘ্রপজ্জ, একে বলা হয় সংরক্ষণসম্পদ। এবং ব্যাঘ্রপজ্জ, কল্যাণমিত্রতা কিরূপ?</p>
<p><a class='ref sc' id='sc6' href='#sc6'>SC 6</a>এক্ষেত্রে, ব্যাঘ্রপজ্জ, কুলপুত্র যে গ্রামে বা নিগমে বাস করে তথায় যে গৃহপতি বা গৃহপতিপুত্র বা যুবক বা বৃদ্ধ, বৃদ্ধশীল, শ্রদ্ধাসম্পন্ন, শীলসম্পন্ন, ত্যাগশীল, প্রজ্ঞাসম্পন্ন তাদের সাথে অবস্থান করে, কথাবলে, আলাপ-আলোচনা করে; শ্রদ্ধাসম্পন্নদের যে শ্রদ্ধা তা অনুকরণ করে, শীলসম্পন্নদের যে শীলসম্পদ তা শিক্ষা করে, ত্যাগশীলদের যে ত্যাগসম্পদ তা শিক্ষা করে, প্রজ্ঞাসম্পন্নদের যে প্রজ্ঞাসম্পদ তা অনুকরণ করে। ব্যাঘ্রপজ্জ! একেই বলা হয় কল্যাণমিত্রতা। এবং ব্যাঘ্রপজ্জ, সমজীবন কিরূপ?</p>
<p><a class='ref sc' id='sc7' href='#sc7'>SC 7</a>ব্যাঘ্রপজ্জ, যখন কুলপুত্র সমাদর লাভ এবং ক্ষতি উভয়ই প্রত্যক্ষ করে সে সম জীবিকা নির্বাহ করে, অতি উচ্চও নহে, অতি নিম্নও নহে। চিন্তা করে সে, “এরূপ আমার আয়, খরচ বাদ দিয়ে আমার থাকবে এত এবং আমার খরচা আয় ছাড়িয়ে যাবে না।” যেমন ব্যাঘ্রপজ্জ, তুলাদণ্ড ধারক বা তার সহকারী তুলাদণ্ড ধরে জানে যে, এটা নত হয়েছে বা কাত হয়েছে; তদ্রূপ ব্যাঘ্রপজ্জ! কুলপুত্র সমাদর লাভ ও ক্ষতি উভয়ই প্রত্যক্ষ করে সম জীবিকা নির্বাহ করে। অতি উচ্চও নহে, অতি নিম্নও নহে, কিন্তু উপলব্ধি করে যে, তার ক্ষতি বাদ দিয়ে আয় দাঁড়াবে এতটুকুতে এবং তার খরচ আয় ছাড়িয়ে যাবে না। ব্যাঘ্রপজ্জ, যদি এই কুলপুত্রের উপার্জন কম হয় এবং জাঁকজমকভাবে বাস করে তাহলে তার সম্পর্কে রটবে, এই কুলপুত্র ডুমুর বৃক্ষ সদৃশ পেটুকের মত তার সম্পদ খাচ্ছে। এবং যদি তার আয় বেশি হয় এবং হীনভাবে জীবনযাপন করে তাহলে তার সম্পর্কে রটবে, “এই কুলপুত্র অনাথের ন্যায় মরবে। এ কারণে ব্যাঘ্রপজ্জ, এই কুলপুত্র সম্পদের লাভ ও ক্ষতি উভয়ই প্রত্যক্ষ করে সম জীবিকা নির্বাহ করে, অতি উচ্চও নহে, অতি নিম্নও নহে, “এরূপ আমার আয়, খরচ বাদ দিয়ে আমার থাকবে এত এবং আমার খরচ আয় ছাড়িয়ে যাবে না।” ব্যাঘ্রপজ্জ, একে বলা হয় সমজীবিকা।</p>
<p><a class='ref sc' id='sc8' href='#sc8'>SC 8</a>ব্যাঘ্রপজ্জ, সঞ্চিত ধন অপায়মুখে প্রবাহিত হওয়ার এই চারটি পথ-স্ত্রীলোকের প্রতি আসক্তি, সুরাপান, জুয়াখেলা এবং পাপকর্ম সম্পাদনকারীর সাথে বন্ধুত্ব, সাহচর্য এবং ঘনিষ্টতা। যেমন ব্যাঘ্রপজ্জ, চার প্রবেশপথযুক্ত এবং চার বহির্গমনপথযুক্ত একটা বৃহৎ চৌবাচ্চা, যদি কোনো লোক এর পানি প্রবেশপথ বন্ধ করে দেয় এবং বহির্গমনপথ খুলে দেয় এবং ঠিকমত বৃষ্টিও বর্ষিত হয় না, এমতাবস্থায় চৌবাচ্চার পানির পরিহানি অবশ্যম্ভাবী। তদ্রূপ ব্যাঘ্রপজ্জ, সঞ্চিত ধন অপায়মুখে <span class='add'>(বিপথে)</span> প্রবাহিত হওয়ার এই চারটি পথ-স্ত্রীলোকের প্রতি আসক্তি, সুরাপান, জুয়াখেলা এবং পাপকর্ম সম্পাদনকারীর সাথে বন্ধুত্ব, সাহচর্য ও ঘনিষ্টতা।</p>
<p><a class='ref sc' id='sc9' href='#sc9'>SC 9</a>ব্যাঘ্রপজ্জ, সম্পদ আয়ের পথ এই চারটি : স্ত্রীলোকের প্রতি আসক্তি থেকে বিরতি, সুরাপানে বিরতি, জুয়াখেলায় বিরতি এবং কল্যাণকর্ম সম্পাদনকারীর সাথে বন্ধুত্ব, সাহচর্য ও ঘনিষ্টতা। যেমন ব্যাঘ্রপজ্জ, চার প্রবেশপথযুক্ত এবং চার বহির্গমনযুক্ত একটা বৃহৎ চৌবাচ্চা, যদি কোনো লোক পানি প্রবেশের পথ খুলে দেয় এবং পানি বহির্গমনপথ বন্ধ করে দেয় এবং যদি সঠিকভাবে বৃষ্টি বর্ষিত হয় তাহলে সে চৌবাচ্চার বৃদ্ধি প্রত্যাশিত, পরিহানি নহে; তদ্রূপ ব্যাঘ্রপজ্জ, ধন অর্জনের পথ এই চার প্রকার-স্ত্রীলোকের প্রতি আসক্তি হতে বিরতি, সুরাপানে বিরতি, জুয়াখেলায় বিরতি এবং কল্যাণমূলক কর্ম সম্পাদনকারীর সাথে বন্ধুত্ব, সাহচর্য ও ঘনিষ্টতা।</p>
<p><a class='ref sc' id='sc10' href='#sc10'>SC 10</a>ব্যাঘ্রপজ্জ, এই চার ধর্ম ইহ জগতে কুলপুত্রের হিত ও সুখ আনয়ন করে।</p>
<p><a class='ref sc' id='sc11' href='#sc11'>SC 11</a>ব্যাঘ্রপজ্জ, এই চার ধর্ম পারলৌকিক জগতে কুলপুত্রের হিত ও সুখ আনয়ন করে। চার ধর্ম কী কী?</p>
<p><a class='ref sc' id='sc12' href='#sc12'>SC 12</a>শ্রদ্ধাসম্পদ, শীলসম্পদ, ত্যাগসম্পদ, প্রজ্ঞাসম্পদ। এবং ব্যাঘ্রপজ্জ, শ্রদ্ধাসম্পদ কিরূপ?</p>
<p><a class='ref sc' id='sc13' href='#sc13'>SC 13</a>ব্যাঘ্রপজ্জ, কুলপুত্র শ্রদ্ধাবান হয়, তথাগতের বোধিকে শ্রদ্ধা করে এরূপে, সে ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, দেব-মনুষ্যগণের শাস্তা, বুদ্ধ, ভগবান, ব্যাঘ্রপজ্জ, একেই বলা হয় শ্রদ্ধাসম্পদ। এবং ব্যাঘ্রপজ্জ, শীলসম্পদ কিরূপ?</p>
<p><a class='ref sc' id='sc14' href='#sc14'>SC 14</a>ব্যাঘ্রপজ্জ, কুলপুত্র প্রাণিহত্যা প্রতিবিরত হয়, অদত্তবস্তু গ্রহণ প্রতিবিরত হয়, মিথ্যা ভাষণ প্রতিবিরত হয়, সুরা, মদ ইত্যাদি সেবন প্রতি বিরত হয়। ব্যাঘ্রপজ্জ, একেই বলা হয় শীল সম্পদ। এবং ব্যাঘ্রপজ্জ ত্যাগসম্পদ কিরূপ?</p>
<p><a class='ref sc' id='sc15' href='#sc15'>SC 15</a>এক্ষেত্রে, ব্যাঘ্রপজ্জ, কুলপুত্র মাৎসর্য-মলবিহীন চেতনাসম্পন্ন হয়ে গৃহে বসবাস করে, দানশীল, মুক্ত-হস্ত, দানে প্রীতিযুক্ত, যাচকের প্রার্থনায় দান দিতে প্রস্তুত, দান দিতে সে প্রীতি লাভ করে। ব্যাঘ্রপজ্জ, একেই বলা হয় ত্যাগসম্পদ। এবং ব্যাঘ্রপজ্জ, প্রজ্ঞাসম্পদ কিরূপ?</p>
<p><a class='ref sc' id='sc16' href='#sc16'>SC 16</a>ব্যাঘ্রপজ্জ, কুলপুত্র প্রজ্ঞাবান হয়, উদয় ও বিলয়গামিনী প্রজ্ঞায় সম্যকভাবে দুঃখক্ষয়গামিনী আর্যনির্বেধিক জ্ঞান দ্বারা ভূষিত হয়। ব্যাঘ্রপজ্জ, একেই বলা হয় প্রজ্ঞাসম্পদ।</p>
<p><a class='ref sc' id='sc17' href='#sc17'>SC 17</a>ব্যাঘ্রপজ্জ, এই চার ধর্ম পারলৌকিক জগতে কুলপুত্রের হিত ও সুখ আনয়ন করে।</p>
<blockquote class='gatha'>
<p><a class='ref sc' id='sc18' href='#sc18'>SC 18</a>যিনি হন কর্মস্থানে উত্থান, বীর্যবান, অপ্রমত্ত,<br>
বিধানসম্পন্ন, আয় বুঝে পরিমিতভাবে<br>
করেন জীবনযাপন, সঞ্চিত ধন করেন সংরক্ষণ;<br>
শ্রদ্ধাসম্পন্ন, বদান্য, অকৃপণ,<br>
তিনিই করেন পারলৌকিক মঙ্গল কামনা,<br>
নিত্য করে থাকেন পরিশুদ্ধ নির্বাণ পথ<br>
এরূপে আটটি ধর্ম গৃহবাসী শ্রদ্ধাবান<br>
কুলপুত্রের হয় সুখাবহ উভয় লোকের,<br>
এ কথা সত্যভাষী বুদ্ধকর্তৃক বলে হয়েছে কথিত।”</p>
</blockquote>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
