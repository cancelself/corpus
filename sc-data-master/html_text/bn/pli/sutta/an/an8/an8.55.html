<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an8.55' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>অষ্টক নিপাত</li>
<li class='vagga'>গৌতমী বর্গ (স-আধান বর্গ)</li>
</ul>
<h1 class='sutta'>৮.৫৫. উজ্জয় সূত্র</h1>
</header>
<p><a class='ref sc' id='sc1' href='#sc1'>SC 1</a>অতঃপর ব্রাহ্মণ উজ্জয় ভগবান সমীপে উপস্থিত হন, উপস্থিত হয়ে তাঁকে সম্ভাষণ জানালেন এবং পরস্পর সৌহার্দ্য বিনিময়ের পর এক প্রান্তে উপবেশন করেন। এক প্রান্তে উপবিষ্ট ব্রাহ্মণ উজ্জয় ভগবানকে বলেন, প্রভু গৌতম, আমরা বিদেশ গমনে ইচ্ছুক। ভবৎ গৌতম, আপনি আমাদেরকে এমন ধর্মদেশনা করুন যদ্বারা আমাদের ইহ জগৎ ও পরজগতে হিত-সুখ সাধিত হয়।</p>
<p><a class='ref sc' id='sc2' href='#sc2'>SC 2</a>“এ চার ধর্ম, ব্রাহ্মণ, কুলপুত্রের ইহ জগতে হিত ও সুখ আনয়ন করে। চার কী কী?</p>
<p><a class='ref sc' id='sc3' href='#sc3'>SC 3</a>উত্থানসম্পদ, সংরক্ষণসম্পদ, কল্যাণমিত্রতা এবং সমজীবন। এবং ব্রাহ্মণ, উত্থানসম্পদ কী?</p>
<p><a class='ref sc' id='sc4' href='#sc4'>SC 4</a>ব্রাহ্মণ, কুলপুত্র যে কর্ম দ্বারা জীবিকা নির্বাহ করে, সেটা কৃষি হোক বা বাণিজ্য দ্বারা হোক বা গোপালন দ্বারা হোক বা তীরন্দাজ কর্ম দ্বারা হোক বা রাজপুরুষ হিসাবে হোক বা অন্যতর কোনো শিল্প দ্বারা হোক, সে হয় দক্ষ, নিরলস; সে হয় প্রতিভাদীপ্ত, যেকোনো ব্যাপারে অনুসন্ধিৎসুমনা, সে তার কর্ম ব্যবস্থা করতে এবং চালিয়ে নিতে সক্ষম। হে ব্রাহ্মণ, একে বলা হয় উত্থানসম্পদ। এবং ব্রাহ্মণ, সংরক্ষণ সম্পদ কিরূপ?</p>
<p><a class='ref sc' id='sc5' href='#sc5'>SC 5</a>হে ব্রাহ্মণ, কুলপুত্র কর্ম ও উৎসাহ দ্বারা যে সম্পদ লাভ করে তা বাহুবল দ্বারা সংগ্রহ করে, মাথার ঘাম পায়ে ফেলে উপার্জন করে এবং ন্যায়ত লাভ করে। এগুলো সে এ চিন্তা করে পাহারা দেয়, “এখন আমি কীভাবে এসব পরিচালনা করব যাতে রাজা এ সম্পদ আমার থেকে নিয়ে যেতে না পারে, কিংবা চোরেরা অপহরণ করতে না পারে, কিংবা অগ্নি দাহ করতে না পারে, কিংবা পানি ভাসিয়ে নিতে না পারে, কিংবা অপ্রিয় দায়াদ বা উত্তরাধিকার হরণ করতে না পারে? ব্রাহ্মণ, একে বলা হয় সংরক্ষণ সম্পদ। এবং ব্রাহ্মণ, কল্যাণমিত্রতা কিরূপ?”</p>
<p><a class='ref sc' id='sc6' href='#sc6'>SC 6</a>এক্ষেত্রে, ব্রাহ্মণ, কুলপুত্র যে গ্রামে বা নিগমে বাস করে, তথায় যে গৃহপতি বা গৃহপতি পুত্র বা যুবক বা বৃদ্ধ বৃদ্ধশীল, শ্রদ্ধাসম্পন্ন, শীলসম্পন্ন, ত্যাগশীল, প্রজ্ঞাসম্পন্ন তাদের সাথে অবস্থান করে, কথা বলে, আলাপ-আলোচনা করে; শ্রদ্ধাসম্পন্নদের যে শ্রদ্ধা তা অনুকরণ করে, শীলসম্পন্নদের যে শীলসম্পদ তা শিক্ষা করে, ত্যাগশীলদের যে ত্যাগসম্পদ তা শিক্ষা করে, প্রজ্ঞাসম্পন্নদের যে প্রজ্ঞাসম্পদ তা অনুকরণ করে। ব্রাহ্মণ, একেই বলা হয় কল্যাণমিত্রতা। এবং হে ব্রাহ্মণ, সমজীবন কিরূপ?</p>
<p><a class='ref sc' id='sc7' href='#sc7'>SC 7</a>হে ব্রাহ্মণ, যখন কুলপুত্র সমাদর লাভ এবং ক্ষতি উভয়ই প্রত্যক্ষ করে সে সম জীবিকা নির্বাহ করে, অতি উচ্চও নহে, অতি নিম্নও নহে। চিন্তা করে সে, “এরূপ আমার আয়, খরচ বাদ দিয়ে আমার থাকবে এত এবং আমার খরচ আয় ছাড়িয়ে যাবে না।” যেমন, ব্রাহ্মণ, তুলাদণ্ড ধারক বা তার সহকারী তুলাদণ্ড ধরে জানে যে, এটা নত হয়েছে বা কাৎ হয়েছে; তদ্রূপ ব্রাহ্মণ, কুলপুত্র সমাদের লাভ ও ক্ষতি উভয়ই প্রত্যক্ষ করে সমজীবিকা নির্বাহ করে। অতি উচ্চও নহে, অতি নিম্নও নহে, কিন্তু উপলব্ধি করে যে, তার ক্ষতি বাদ দিয়ে আয় দাঁড়াবে এতটুকুতে এবং তার খরচ আয় ছাড়িয়ে যাবে না। হে ব্রাহ্মণ, যদি এই কুলপুত্রের উপার্জন কম হয় এবং জাঁকজমকভাবে বাস করে তাহলে তার সম্পর্কে রটবে, এই কুলপুত্র ডুমুর বৃক্ষ সদৃশ পেটুকের মতো তার সম্পদ খাচ্ছে। এবং যদি তার আয় বেশি হয় এবং হীনভাবে জীবন যাপন করে তাহলে তার সম্পর্কে রটবে, এই কুলপুত্র অনাথের ন্যায় মরবে। এ কারণে ব্রাহ্মণ, এই কুলপুত্র সম্পদের লাভ ও ক্ষতি উভয়ই প্রত্যক্ষ করে সম জীবিকা নির্বাহ করে, অতি উচ্চও নহে, অতি নিম্নও নহে, “এরূপ আমার আয়, খরচ বাদ দিয়ে আমার থাকবে এত এবং খরচ আয় ছাড়িয়ে যাবে না।” ব্রাহ্মণ, একে বলা হয় সম জীবিকা।</p>
<p><a class='ref sc' id='sc8' href='#sc8'>SC 8</a>হে ব্রাহ্মণ, সঞ্চিত ধন অপায়মুখে প্রবাহিত হওয়ার এই চারটি পথ-স্ত্রীলোকের প্রতি আসিক্ত, সুরাপান, জুয়াখেলা এবং পাপকর্ম সম্পাদনকারীর সাথে বন্ধুত্ব, সাহচর্য এবং ঘনিষ্টতা। যেমন, হে ব্রাহ্মণ, চার প্রবেশপথযুক্ত এবং চার বহির্গমনপথযুক্ত একটা বৃহৎ চৌবাচ্চা, যদি কোনো লোক এর পানি প্রবেশপথ বন্ধ করে দেয় এবং বহির্গমনপথ খুলে দেয় এবং ঠিকমত বৃষ্টিও বর্ষিত হয় না, এমতাবস্থায় ব্রাহ্মণ, এমন বৃহৎ চৌবাচ্চার পরিহানি প্রত্যাশিত, বৃদ্ধি নহে; তদ্রূপ, ব্রাহ্মণ, সঞ্চিত ধন অপায়মুখে <span class='add'>(বিপথে)</span> প্রবাহিত হওয়ার এই চারটি পথ-স্ত্রীলোকের প্রতি আসক্তি, সুরাপান, জুয়াখেলা এবং পাপকর্ম সম্পাদনকারীর সাথে বন্ধুত্ব, সাহচর্য ও ঘনিষ্টতা।</p>
<p><a class='ref sc' id='sc9' href='#sc9'>SC 9</a>হে ব্রাহ্মণ, সম্পদ আয়ের পথ এ চারটি-স্ত্রীলোকের প্রতি আসক্তি থেকে বিরতি, সুরাপানে বিরতি, জুয়াখেলায় বিরতি এবং কল্যাণকর্ম সম্পাদনকারীর সাথে বন্ধুত্ব, সাহচর্য ও ঘনিষ্টতা। যেমন, ব্রাহ্মণ, চার প্রবেশপথযুক্ত এবং চার বহির্গমনযুক্ত একটা বৃহৎ চৌবাচ্চা, যদি কোনো লোক পানি প্রবেশের পথ খুলে দেয় এবং পানি বহির্গমনপথ বন্ধ করে দেয় এবং যদি সঠিকভাবে বৃষ্টি বর্ষিত হয় তাহলে সে চৌবাচ্চার বৃদ্ধি প্রত্যাশিত, পরিহানি নহে; তদ্রূপ ব্রাহ্মণ, ধন অর্জনের পথ এই চার প্রকার-স্ত্রীলোকের প্রতি আসক্তি বিরতি, সুরাপানে বিরতি, জুয়াখেলায় বিরতি এবং কল্যাণমূলক কর্ম সম্পাদনকারীর সাথে বন্ধুত্ব, সাহচর্য ও ঘনিষ্টতা। হে ব্রাহ্মণ, এ চার ধর্ম ইহ জগতে কুলপুত্রের হিত ও সুখ আনয়ন করে।</p>
<p><a class='ref sc' id='sc10' href='#sc10'>SC 10</a>হে ব্রাহ্মণ, এই চার ধর্ম পারলৌকিক জগতে কুলপুত্রের হিত ও সুখ আনয়ন করে। চার ধর্ম কী কী?</p>
<p><a class='ref sc' id='sc11' href='#sc11'>SC 11</a>শ্রদ্ধাসম্পদ, শীলসম্পদ, ত্যাগসম্পদ, প্রজ্ঞাসম্পদ। এবং হে ব্রাহ্মণ, শ্রদ্ধাসম্পদ কিরূপ?</p>
<p><a class='ref sc' id='sc12' href='#sc12'>SC 12</a>হে ব্রাহ্মণ, কুলপুত্র শ্রদ্ধাবান হয়, তথাগতের বোধিকে শ্রদ্ধা করে এরূপে, সে ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর পুরুষদমনকারী সারথি, দেব-মনুষ্যগণের শাস্তা, বুদ্ধ, ভগবান, হে ব্রাহ্মণ, একেই বলা হয় শ্রদ্ধাসম্পদ। এবং ব্রাহ্মণ, শীলসম্পদ কিরূপ?</p>
<p><a class='ref sc' id='sc13' href='#sc13'>SC 13</a>হে ব্রাহ্মণ, কুলপুত্র প্রাণিহত্যা প্রতিবিরত হয়, অদত্তবস্তু গ্রহণ প্রতিবিরত হয়, ব্যভিচার প্রতিবিরত হয়, মিথ্যা ভাষণ প্রতিবিরত হয়, সুরা, মদ ইত্যাদি সেবন প্রতিবিরত হয়। হে ব্রাহ্মণ, একেই বলা হয় শীলসম্পদ। এবং হে ব্রাহ্মণ, ত্যাগসম্পদ কিরূপ?</p>
<p><a class='ref sc' id='sc14' href='#sc14'>SC 14</a>এক্ষেত্রে, হে ব্রাহ্মণ, কুলপুত্র মাৎসর্য-মলবিহীন চেতনাসম্পন্ন হয়ে গৃহে বসবাস করে, দানশীল, মুক্তহস্ত, দানে প্রীতিযুক্ত, যাচকের প্রার্থনায় দান দিতে প্রস্তুত, দান দিতে সে প্রীতি লাভ করে। হে ব্রাহ্মণ, একেই বলা হয় ত্যাগসম্পদ। এবং হে ব্রাহ্মণ, প্রজ্ঞাসম্পদ কিরূপ?</p>
<p><a class='ref sc' id='sc15' href='#sc15'>SC 15</a>হে ব্রাহ্মণ, কুলপুত্র প্রজ্ঞাবান হয় উদয় ও বিলয়গামিনী প্রজ্ঞায়, সম্যকভাবে দুঃখক্ষয়গামিনী আর্য নির্বেধিক জ্ঞান দ্বারা ভূষিত হয়। ব্রাহ্মণ, একেই বলা হয় প্রজ্ঞাসম্পদ।</p>
<p><a class='ref sc' id='sc16' href='#sc16'>SC 16</a>হে ব্রাহ্মণ, এই চার ধর্ম পারলৌকিক জগতে কুলপুত্রের হিত ও সুখ আনয়ন করে।”</p>
<blockquote class='gatha'>
<p><a class='ref sc' id='sc17' href='#sc17'>SC 17</a>“যিনি হন কর্মস্থানে উত্থান, বীর্যবান, অপ্রমত্ত,<br>
বিধানসম্পন্ন, আয় বুঝে পরিমিতভাবে<br>
করেন জীবনযাপন, সঞ্চিত ধন করেন সংরক্ষণ;<br>
শ্রদ্ধাসম্পন্ন, বদান্য, অকৃপণ,<br>
তিনিই করেন পারলৌকিক মঙ্গল কামনা,<br>
নিত্য করে থাকেন পরিশুদ্ধ নির্বাণ গমন পথ<br>
এরূপে আটটি ধর্ম গৃহবাসী শ্রদ্ধাবান<br>
কুলপুত্রের হয় সুখাবহ উভয় লোকের,<br>
এ কথা সত্যভাষী বুদ্ধকর্তৃক বলে হয়েছে কথিত।”</p>
</blockquote>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
