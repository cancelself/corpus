<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an8.20' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>অষ্টক নিপাত</li>
<li class='vagga'>মহাবর্গ</li>
</ul>
<h1 class='sutta'>৮.২০. উপোসথ সূত্র</h1>
</header>
<p><a class='ref sc' id='sc1' href='#sc1'>SC 1</a>আমার এরূপ শ্রুত হয়েছে, একসময় ভগবান শ্রাবস্তীর পূর্বারামে মিগারমাতা নির্মিত প্রাসাদে অবস্থান করছিলেন। সে সময়ে ভগবান উপোসথ দিবসে ভিক্ষুসংঘ পরিবৃত হয়ে উপবিষ্ট হন। তখন শ্রদ্ধেয় আনন্দ রাত্রি যখন অধিক অতিবাহিত হলো এবং রাত্রির প্রথম ভাগ অতিক্রান্ত হয়ে গেল তিনি নিজ আসন হতে উঠলেন এবং উত্তরাসংঘ একাংশ করে ভগবানের প্রতি অঞ্জলি নিবেদন করে ভগবানকে এরূপ বললেন, “ভন্তে, রাত্রি অনেক অতিবাহিত হয়েছে; রাত্রির প্রথম যাম অতিক্রান্ত, ভিক্ষুসংঘ চির উপবিষ্ট। ভন্তে ভগবান, ভিক্ষুগণের উদ্দেশ্যে প্রাতিমোক্ষ আবৃত্তি করুন।” শ্রদ্ধেয় আনন্দ এরূপ বললেন। কিন্তু ভগবান নীরব রইলেন।</p>
<p><a class='ref sc' id='sc2' href='#sc2'>SC 2</a>দ্বিতীয়বারও আয়ুষ্মান আনন্দ রাত্রি যখন অনেক অতিবাহিত হলো এবং রাত্রির মধ্যম যাম অতিক্রান্ত হয়ে গেল, তিনি আসন হতে উঠলেন এবং উত্তরাসংঘ একাংশ করে ভগবানের প্রতি অঞ্জলিবদ্ধ হয়ে বন্দনা নিবেদন করে ভগবানকে এরূপ বললেন, “ভন্তে রাত অনেক দূর অতিবাহিত হয়েছে, রাত্রির মধ্যমযাম অতিক্রান্ত; ভিক্ষুসংঘ চির উপবিষ্ট। ভন্তে ভগবান, ভিক্ষুগণকে প্রাতিমোক্ষ নির্দেশ করুন।” দ্বিতীয়বারও ভগবান তূষ্ণীম্ভূত রইলেন।</p>
<p><a class='ref sc' id='sc3' href='#sc3'>SC 3</a>তৃতীয়বারও শ্রদ্ধেয় আনন্দ রাত্রি যখন অনেক দূর অতিবাহিত হলো এবং রাত্রির শেষ যাম অতিক্রান্ত হয়ে গেল, তখন তিনি আসন হতে উঠলেন উত্তরাসংঘ একাংশ করে ভগবানের উদ্দেশ্যে এরূপ নিবেদন করলেন, “ভন্তে, রাত অনেক দূর অতিবাহিত হয়েছে, রাত্রির শেষ যাম অতিক্রান্ত; ভিক্ষুসংঘ চির উপবিষ্ট। ভন্তে ভগবান, ভিক্ষুসংঘকে প্রাতিমোক্ষ নির্দেশ করুন।” “হে আনন্দ, পরিষদ অপরিশুদ্ধ।”</p>
<p><a class='ref sc' id='sc4' href='#sc4'>SC 4</a>তখন শ্রদ্ধেয় মহামৌদ্গল্লায়নের মনে এ প্রশ্নটির উদ্রেক হলো, “কোন ব্যক্তির প্রসঙ্গে ভগবান বললেন, “আনন্দ, পরিষদ অপরিশুদ্ধ?” অতঃপর আয়ুষ্মান মহামৌদ্গল্লায়ন চিত্ত দ্বারা সেই ভিক্ষুদের সবার চিত্ত মনস্কার করলেন <span class='add'>(উপলব্ধি করলেন)</span>। শ্রদ্ধেয় মহামৌদ্গল্লায়ন ভিক্ষুসংঘের মধ্যে দুঃশীল, পাপী, অশুচি, সন্ধিগ্ধ আচারযুক্ত, প্রতিচ্ছন্নে কর্ম সম্পাদনকারী অশ্রমণ হয়ে শ্রমণত্বের দাবিদার, অব্রাহ্মণ হয়ে ব্রাহ্মণত্বের দাবিদার, হাড়ে হাড়ে পচা, কামুক, হীন ব্যক্তিকে উপবিষ্ট দেখতে পেলেন। আয়ুষ্মান মৌদ্গল্লায়ন আসন হতে উঠে সেই পুদ্গলের নিকট গেলেন। উপস্থিত হয়ে সেই ব্যক্তিকে বললেন, “বন্ধু, উঠুন, আপনাকে ভগবান দেখে ফেলেছেন, ভিক্ষুসংঘের সাথে আপনার সঙ্গ হবে না।” যখন তিনি এ কথা বলেন সেই ব্যক্তি নীরব রইল। দ্বিতীয়বারও শ্রদ্ধেয় মহামৌদ্গল্লায়ন তাকে একই কথা বলেন এবং দ্বিতীয়বারও সেই ব্যক্তি নীরব রইল। তৃতীয়বারও শ্রদ্ধেয় মহামৌদ্গল্লায়ন তাকে একই কথাই বললেন এবং তৃতীয়বারও সেই ব্যক্তি নীরব রইল।</p>
<p><a class='ref sc' id='sc5' href='#sc5'>SC 5</a>তৎপর আয়ুষ্মান মহামোদ্গ্যায়ন এই ব্যক্তিকে বাহুতে ধরে দরজার বাইরে বের করে দিয়ে দরজায় খিল দিয়ে ভগবানের নিকট উপস্থিত হয়ে ভগবানকে বললেন, “ভন্তে, সেই ব্যক্তি আমাকর্তৃক বহিষ্কৃত হয়েছে। পরিষদ এখন পরিশুদ্ধ। ভন্তে ভগবান, আপনি প্রাতিমোক্ষ আবৃত্তি করুন।” “আশ্চর্য, মৌদ্গল্লায়ন, সেই মূর্খ ব্যক্তি বাহুতে ধরে বের করে না দেয়া পর্যন্ত অপেক্ষা করল! অতঃপর ভগবান ভিক্ষুগণকে আহ্বান করলেন :</p>
<p><a class='ref sc' id='sc6' href='#sc6'>SC 6</a>“হে ভিক্ষুগণ, তোমরা উপোসথ প্রতিপালন করবে, প্রাতিমোক্ষ আবৃত্তি করবে। এখন থেকে এবং অদ্য আমি প্রাতিমোক্ষ আবৃত্তি করব না। যেহেতু ভিক্ষুগণ, এটা অসম্ভব, এটা হতে পারে না যে, তথাগতের অপরিশুদ্ধ পরিষদে প্রাতিমোক্ষ আবৃত্তির অবকাশ রয়েছে।</p>
<p><a class='ref sc' id='sc7' href='#sc7'>SC 7</a>হে ভিক্ষুগণ, মহাসমুদ্রে এই অষ্টবিধ আশ্চর্যজনক, অদ্ভুত বিষয় রয়েছে যেগুলো দেখে দেখে অসুরগণ মহাসমুদ্রে অভিরমিত হয়। আট কী কী?</p>
<p><a class='ref sc' id='sc8' href='#sc8'>SC 8</a>হে ভিক্ষুগণ, মহাসমুদ্র ক্রমশ ঢালু, ক্রমশ নেমে যায়, পাহাড়াদির কোনো খাড়া দিক সদৃশ কোনো খাড়াইভাব ছাড়া ক্রমশ এক পার্শ্বে পড়ে থাকে। হে ভিক্ষুগণ, মহাসমুদ্র যে ক্রমশ ঢালু, ক্রমশ নেমে যায়, পাহাড়াদির খাড়া দিক সদৃশ কোনো খাড়াইভাব থাকে না, এটাই হে ভিক্ষুগণ, মহাসমুদ্রের প্রথম আশ্চর্যজনক, অদ্ভুত বিষয় যা দেখে দেখে অসুরগণ মহাসমুদ্রে অভিরমিত হয়। পুনশ্চ, হে ভিক্ষুগণ, মহাসমুদ্র স্থির। এটা এর সীমা পদদলিত করে না। ভিক্ষুগণ, মহাসমুদ্র যে স্থিতধর্মী, বেলাভূমি অতিক্রম করে না; হে ভিক্ষুগণ, এটা দ্বিতীয় আশ্চর্যজনক, অদ্ভুত বিষয় যা দর্শন করে করে অসুরগণ মহাসমুদ্রে অভিরমিত হয়। পুনঃ হে ভিক্ষুগণ, মহাসমুদ্রে মৃতদেহ মিলিত হয় না। যেকোনো ধরনের মৃতদেহ মহাসমুদ্রে পতিত হোক না কেন, তা অতি শীঘ্র তীরে এবং স্থলভাগে স্তূপীকৃত হয়। ভিক্ষুগণ, মহাসমুদ্রে যে মৃতদেহ মিলিত হয় না, যেকোনো ধরনের মৃতদেহ পতিত হোক, তা অতি শীঘ্র তীরে স্থলভাগে স্তূপীকৃত হয় তা তৃতীয় আশ্চর্যজনক, অদ্ভুত বিষয় যা দর্শন করে করে মহাসমুদ্রে অসুরগণ অভিরমিত হয়।</p>
<p><a class='ref sc' id='sc9' href='#sc9'>SC 9</a>পুনঃ হে ভিক্ষুগণ, যে সকল মহানদী যেমন- গঙ্গা, যমুনা, অচিরবতী, সরভূ, মহী মহাসমুদ্রে পতিত হয়ে তাদের পূর্বনাম, গোত্র হারিয়ে যায় এবং শুধুমাত্র মহাসমুদ্র হিসাবে বিবেচিত হয়। ভিক্ষুগণ, গঙ্গা, যমুনা, অচিরবতী, সরভূ, মহীর ন্যায় মহানদীসমূহ যে মহাসমুদ্রে পতিত হয়ে হারিয়ে যায় এবং তাদের পূর্বনাম, গোত্র হারিয়ে যায় এবং শুধুমাত্র মহাসমুদ্র হিসাবে বিবেচিত হয় তা চতুর্থ আশ্চর্যজনক, অদ্ভুত বিষয় যা দর্শন করে করে মহাসমুদ্রে অসুরগণ অভিরমিত হয়।</p>
<p><a class='ref sc' id='sc10' href='#sc10'>SC 10</a>পুনঃ হে ভিক্ষুগণ, যদিও জগতের সকল ক্ষুদ্র নদী মহাসমুদ্রে প্রবাহিত হয় এবং আকাশ হতে যে বৃষ্টির ধারা বর্ষিত হয়, তদ্বারা মহাসমুদ্রের শূন্যতা বা পূর্ণতার কোনো ব্যাঘাত ঘটে না। ভিক্ষুগণ, যদিও জগতের সকল ক্ষুদ্র নদী মহাসমুদ্রে প্রবাহিত হয় এবং অন্তরীক্ষে যে বারিধারা বর্ষিত হয় তদ্বারা মহাসমুদ্রের শূন্যতা বা পূর্ণতার যেকোনো ব্যাঘাত ঘটে না তা মহাসমুদ্রের পঞ্চম আশ্চর্য ও অদ্ভুত বিষয় যা দর্শন করে করে মহাসমুদ্রে অসুরগণ অভিরমিত হয়।</p>
<p><a class='ref sc' id='sc11' href='#sc11'>SC 11</a>পুনঃ হে ভিক্ষুগণ, মহাসমুদ্রের একটি মাত্র রস লবণ রস, এটা মহাসমুদ্রের ষষ্ঠ আশ্চর্য ও অদ্ভুত বিষয় যা দর্শন করে করে মহাসমুদ্রের অসুরগণ অভিরমিত হয়।</p>
<p><a class='ref sc' id='sc12' href='#sc12'>SC 12</a>পুনঃ হে ভিক্ষুগণ, মহাসমুদ্র নানাবিধ সম্পদের সঞ্চয়াগার, তথায় এসব সম্পদ বিদ্যমান; মুক্তা, মণি, উজ্জ্বল নীল বর্ণের প্রস্তর, শঙ্খ, স্ফটিক মণি, প্রবাল, রৌপ্য, স্বর্ণ, লোহিতঙ্ক ও বিভিন্ন রঙের মণি। এটা মহাসমুদ্রের সপ্তম আশ্চর্য ও অদ্ভুত বিষয় যা দর্শন করে করে মহাসমুদ্রে অসুরগণ অভিরমিত হয়।</p>
<p><a class='ref sc' id='sc13' href='#sc13'>SC 13</a>পুনঃ হে ভিক্ষুগণ, মহাসমুদ্র বিশালকায় প্রাণীদের আবাস। তথায় রয়েছে তিমি, তিমিঙ্গল, তিমিতিঙ্গল; তথায় আছে অসুর, নাগ এবং গন্ধর্ব। মহাসমুদ্রে আছে শত যোজন, দ্বিশত, ত্রি-শত, চতুর্শত, পঞ্চশত যোজন দীর্ঘ জীব। হে ভিক্ষুগণ, “মহাসমুদ্র যে বিশালকায় প্রাণীদের আবাস, তথায় রয়েছে তিমিতিমিঙ্গল, তিমিরমিঙ্গল; রয়েছে অসুর, নাগ, গন্ধর্ব; মহাসমুদ্রে আছে শত যোজন, দ্বি-শত, ত্রি-শত, চতুর্শত, পঞ্চশত যোজন দীর্ঘ জীব। এটা মহাসমুদ্রের অষ্টম আশ্চর্যজনক, অদ্ভুত বিষয় যা দেখে দেখে অসুরগণ মহাসমুদ্রে অভিরমিত হয়।</p>
<p><a class='ref sc' id='sc14' href='#sc14'>SC 14</a>হে ভিক্ষুগণ, মহাসমুদ্রের এই অষ্টবিধ আশ্চর্যজনক, অদ্ভুত বিষয় যা দেখে দেখে অসুরগণ মহাসমুদ্রে অভিরমিত হয়।</p>
<p><a class='ref sc' id='sc15' href='#sc15'>SC 15</a>তদ্রূপ হে ভিক্ষুগণ, এই ধর্মবিনয়ে অষ্টবিধ আশ্চর্যজনক, অদ্ভুত ধর্ম আছে, যেগুলো প্রত্যক্ষ করে করে ভিক্ষুরা এই ধর্মবিনয়ে অভিরমিত হয়। আট কী কী?</p>
<p><a class='ref sc' id='sc16' href='#sc16'>SC 16</a>যেমন, হে ভিক্ষুগণ, মহাসমুদ্র ক্রমশ ঢালু, ক্রমশ দূরে চলে যায়, পাহাড়াদির খাড়া দিক সদৃশ কোনো খাড়াইভাব ছাড়া ক্রমশ এক পার্শ্বে থাকে, ঠিক তদ্রূপ, এই ধর্মবিনয়ে আছে আনুপূর্বিক শিক্ষা, আনুপূর্বিক অনুশীলন, আনুপূর্বিক প্রতিপদা <span class='add'>(উন্নতি)</span>, পরিজ্ঞান <span class='add'>(সর্বোচ্চ জ্ঞান)</span> উপলদ্ধি ব্যতীত কোনো আকস্মিকতা থাকে না। এটা ভিক্ষুগণ, এই ধর্মবিনয়ের প্রথম আশ্চর্যজনক অদ্ভুত ধর্ম যা প্রত্যক্ষ করে করে ভিক্ষুরা এই ধর্মবিনয়ে অভিরমিত হয়।</p>
<p><a class='ref sc' id='sc17' href='#sc17'>SC 17</a>হে ভিক্ষুগণ, মহাসমুদ্র যেমন স্থির, এর সীমানা অতিক্রম করে না। ঠিক তদ্রূপ ভিক্ষুগণ, আমাকর্তৃক প্রজ্ঞাপিত শিক্ষাপদ আমার শ্রাবকগণ জীবনের বিনিময়েও লঙ্ঘন করে না। ভিক্ষুগণ, আমা দ্বারা প্রজ্ঞাপিত শিক্ষাপদ যে আমার শ্রাবকগণ জীবনের বিনিময়েও লঙ্ঘন করে না, এটা এই ধর্মবিনয়ের আশ্চর্যজনক, অদ্ভুত বিষয় যা প্রত্যক্ষ করে করেই ভিক্ষুরা এই ধর্মবিনয়ে অভিরমিত হয়।</p>
<p><a class='ref sc' id='sc18' href='#sc18'>SC 18</a>যেমন, হে ভিক্ষুগণ, মহাসমুদ্রে কোনো মৃতদেহ থাকতে পারে না, কোনো ধরনের মৃতদেহ পতিত হলে তা শীঘ্রই তীরে স্থলভাগে স্তূপীকৃত হয়; তদ্রূপ হে ভিক্ষুগণ, দুঃশীল, পাপধর্মী, অশুচি, সন্ধিগ্ধ আচারসম্পন্ন, গোপনে কর্ম সম্পাদনকারী, অশ্রমণ হয়ে শ্রমণত্বের প্রতিজ্ঞাকারী, অব্রাহ্মণ হয়ে ব্রাহ্মণত্বের প্রতিজ্ঞাকারী, হাড়ে হাড়ে পচা কামুক এবং অধম, সংঘ মধ্যে এ ধরনের পুদ্গল মিলিত হয় না, কিন্তু অতি শীঘ্র একত্রিত হয়ে তাকে বহিষ্কার করে দেয়। যদিও সে একত্রিত হয় সংঘের মধ্যে, উপবিষ্ট থাকে তথাপি সে সংঘ হতে বহু দূরে এবং সংঘ তা হতে বহু দূরে। এটা এই ধর্মবিনয়ের তৃতীয় আশ্চর্যজনক, অদ্ভুত বিষয় যা প্রত্যক্ষ করে করে ভিক্ষুরা এই ধর্মবিনয়ে অভিরমিত হয়।</p>
<p><a class='ref sc' id='sc19' href='#sc19'>SC 19</a>যেমন, হে ভিক্ষুগণ, যে সকল মহানদী আছে, যেমস : গঙ্গা, যমুনা, অচিরবতী, সরভূ, মহী, তৎসমুদয় মহাসমুদ্রে পতিত হয়ে তাদের পূর্বনাম, গোত্র হারিয়ে ফেলে এবং শুধুমাত্র মহাসমুদ্র হিসাবেই বিবেচিত হয়, তদ্রূপ হে ভিক্ষুগণ, এ চারবর্ণ ক্ষত্রিয়, ব্রাহ্মণ, বৈশ্য, শূদ্র তথাগত প্রবেদিত ধর্মবিনয়ে আগার হতে অনাগারিক প্রব্রজ্যা লাভ করে তাদের পূর্ব নাম, গোত্র পরিহার করে শুধুমাত্র শাক্যপুত্রীয় শ্রমণ হিসাবে বিবেচিত হয়। হে ভিক্ষুগণ, এ চারবর্ণ যেমন- ক্ষত্রিয়, ব্রাহ্মণ, বৈশ্য, শুদ্র যে তথাগত প্রবেদিত ধর্মবিনয়ে আগার হতে অনাগারিক প্রব্রজ্যা লাভ করে তাদের পূর্বনাম, গোত্র, পরিহার করে শুধু মাত্র শাক্যপুত্রীয় শ্রমণ হিসাবে বিবেচিত হয়-এটা এই ধর্মবিনয়ের চতুর্থ আশ্চর্যজনক, অদ্ভুত বিষয় যা প্রত্যক্ষ করে করে ভিক্ষুরা এই বিনয়ে অভিরমিত হয়।</p>
<p><a class='ref sc' id='sc20' href='#sc20'>SC 20</a>যেমন, হে ভিক্ষুগণ, যদিও জগতের সকল ক্ষুদ্র নদী মহাসমুদ্রে পতিত হয় এবং অন্তরীক্ষে যে বারিধারা বর্ষিত হয় তদ্বারা মহাসমুদ্রের শূন্যতা বা পূর্ণতার কোনো প্রতিক্রিয়া সৃষ্টি করে না; তদ্রূপ ভিক্ষুগণ, বহুসংখ্যক ভিক্ষু অনুপাদিসেস নির্বাণধাতুতে পরিনির্বাপিত হয়, নির্বাণ ধাতুর শূন্যতা বা পূর্ণতার উপর কোনো প্রতিক্রিয়া সৃষ্টি করে না। ভিক্ষুগণ, বহুসংখ্যক ভিক্ষু অনুপাদিসেস নির্বাণধাতুতে পরিনির্বাপিত হলে নির্বাণ ধাতুর শূন্যতা বা পূর্ণতার উপর যেকোনো প্রকার প্রতিক্রিয়া সৃষ্টি করে না, হে ভিক্ষুগণ, এটা এই ধর্মবিনয়ের পঞ্চম আশ্চর্যজনক, অদ্ভুত বিষয় যা প্রত্যক্ষ করে করে ভিক্ষুরা এই ধর্মবিনয়ে অভিরমিত হয়।</p>
<p><a class='ref sc' id='sc21' href='#sc21'>SC 21</a>যেমন, হে ভিক্ষুগণ, মহাসমুদ্রের এক রস লবণ রস, তদ্রূপ ভিক্ষুগণ, এই ধর্মবিনয়ের একরস বিমুক্তি রস, ভিক্ষুগণ, তা এই ধর্মবিনয়ের ষষ্ঠ আশ্চর্যজনক, অদ্ভুত বিষয় যা প্রত্যক্ষ করে করে ভিক্ষুরা এই ধর্মবিনয়ে অভিরমিত হয়।</p>
<p><a class='ref sc' id='sc22' href='#sc22'>SC 22</a>যেমন, হে ভিক্ষুগণ, মহাসমুদ্র নানাবিধ মূল্যবান সম্পদের সঞ্চয়াগার, তথায় এসব সম্পদ বিদ্যমান, মুক্তা, মণি, উজ্জ্বল নানা বর্ণের প্রস্তর, শঙ্খ, স্ফটিক মণি, প্রবাল, রৌপ্য, স্বর্ণ, লোহিতঙ্ক ও বিভিন্ন রঙের মণি; তদ্রূপ হে ভিক্ষুগণ, এই ধর্মবিনয়ে আছে অনেক, নানাবিধ রত্ন, চার স্মৃতি প্রস্থান, চার সম্যক প্রধান, চার ঋদ্ধিপাদ, পঞ্চ ইন্দ্রিয়, পঞ্চবল, সপ্ত বোজ্ঝাঙ্গ, আর্য অষ্টাঙ্গিক মার্গ। হে ভিক্ষুগণ, এই ধর্মবিনয়ে যে অনেক, নানাবিধ রত্ন যেমন- চার স্মৃতি প্রস্থান, চার সম্যক প্রধান, চার ঋদ্ধিপাদ, পঞ্চ ইন্দ্রিয়, পঞ্চবল, সপ্ত বোজ্ঝাঙ্গ, আর্য অষ্টাঙ্গিক মার্গ আছে, হে ভিক্ষুগণ, এটা এই ধর্মবিনয়ের সপ্তম আশ্চর্যজনক, অদ্ভুত ধর্ম যা প্রত্যক্ষ করে করে ভিক্ষুরা এই ধর্মবিনয়ে অভিরমিত হয়।</p>
<p><a class='ref sc' id='sc23' href='#sc23'>SC 23</a>যেমন, হে ভিক্ষুগণ, মহাসমুদ্র বিশাল বিশাল প্রাণীদের আবাস, তথায় বাস করে তিমিতিমিঙ্গল, তিমিরমিঙ্গল, অসুর, নাগ, গন্ধর্ব; মহাসমুদ্রে আছে শত যোজন, দ্বি-শত, ত্রি-শত, চতুর্শত, পঞ্চশত যোজন দীর্ঘ জীব; তদ্রূপ, হে ভিক্ষুগণ, এই ধর্মবিনয় মহৎ সত্ত্বদের আবাস, তথায় আছে এসব সত্ত্ব, স্রোতাপন্ন এবং স্রোতাপত্তিফল প্রত্যক্ষ ক্রিয়ায় প্রতিপন্ন, সকৃদাগামী এবং সকৃদাগামীফল প্রত্যক্ষ ক্রিয়ায় প্রতিপন্ন, অনাগামী এবং অনাগামীফল প্রত্যক্ষ ক্রিয়ায় প্রতিপন্ন, অর্হৎ এবং অর্হত্ত্বে প্রতিপন্ন। হে ভিক্ষুগণ, এই ধর্মবিনয় যে মহৎ সত্ত্বদের আবাস, তথায় আছে এসব সত্ত্বঃ স্রোতাপন্ন এবং স্রোতাপত্তিফল প্রত্যক্ষ ক্রিয়ায় প্রতিপন্ন, সকৃদাগামী এবং সকৃদাগামীফল প্রত্যক্ষ ক্রিয়ায় প্রতিপন্ন, অনাগামী এবং অনাগামী প্রত্যক্ষ ক্রিয়ায় প্রতিপন্ন, অর্হৎ এবং অর্হত্ত্বে প্রতিপন্ন এটা এই ধর্মবিনয়ের অষ্টম আশ্চর্যজনক, অদ্ভুত ধর্ম যা প্রত্যক্ষ করে করে ভিক্ষুরা এই ধর্মবিনয়ে অভিরমিত হয়।</p>
<p><a class='ref sc' id='sc24' href='#sc24'>SC 24</a>হে ভিক্ষুগণ, এগুলোই এই ধর্মবিনয়ের অষ্টবিধ আশ্চর্যজনক, অদ্ভুত ধর্ম যা প্রত্যক্ষ করে করে ভিক্ষুরা এই ধর্মবিনয়ে অভিরমিত হয়।”</p>
<p class='end'><a class='ref sc' id='sc25' href='#sc25'>SC 25</a>মহাবর্গ দ্বিতীয় সমাপ্ত।</p>
<p class='uddana'>তস্সুদ্দানং/স্মারক গাথা</p>
<blockquote class='uddanagatha'>
<p><a class='ref sc' id='sc26' href='#sc26'>SC 26</a>বেরঞ্জ, সিংহ, উৎকৃষ্ট অশ্ব, উত্তেজক, মল<br>
দূতযোগ্য, দ্বিবিধ বন্ধন, পহারাদ, উপোসথ।</p>
</blockquote>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
