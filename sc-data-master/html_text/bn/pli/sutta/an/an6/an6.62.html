<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.62' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>মহাবর্গ</li>
</ul>
<h1 class='sutta'>৬.৬২. পুরুষেন্দ্রিয় সূত্র</h1>
</header>
<p><a class='ref sc' id='sc1' href='#sc1'>SC 1</a>আমি এরূপ শুনেছি, একসময় ভগবান মহতী ভিক্ষুসংঘের সাথে কোশলরাজ্যে পর্যটন করতে করতে যেখানে দণ্ডকপ্পক নামক কোশলদের গ্রাম সেখানে উপনীত হলেন। অতঃপর ভগবান রাস্তা হতে নেমে এক বৃক্ষতলে প্রজ্ঞাপ্ত আসনে বসলেন। অন্য ভিক্ষুরা বিশ্রামাগার সন্ধানের জন্য দণ্ডকপ্পক গ্রামে প্রবেশ করলেন। অপর দিকে আয়ুষ্মান আনন্দ বহু ভিক্ষুর সাথে অচিরবতী নদীতে স্নানের নিমিত্তে গমন করলেন। অচিরবতী নদীতে স্নান করে উত্থিত হয়ে শরীর শুকানোর জন্য একটি চীবর পরলেন। তারপর জনৈক ভিক্ষু আয়ুষ্মান আনন্দের নিকট উপস্থিত হয়ে জিজ্ঞাসা করলেন-</p>
<p><a class='ref sc' id='sc2' href='#sc2'>SC 2</a>“বন্ধু আনন্দ, পুরো চিত্তকে একীভূত করেই <span class='add'>(ধ্যানের মাধ্যমে জ্ঞাত হয়েই)</span> কী ভগবান দেবদত্তের সম্পর্কে বলেছিলেন যে ‘দেবদত্ত অপায়িক, নারকী, অচিকিৎস্য; সে কল্পস্থায়ী নরক-যন্ত্রণা ভোগ করবে।’ নাকি কোনো দেবতার মাধ্যমে জ্ঞাত হয়ে তা বলেছিলেন?”</p>
<p><a class='ref sc' id='sc3' href='#sc3'>SC 3</a>“হে বন্ধু, ভগবান কর্তৃক এরূপই বলা হয়েছিল।” অতঃপর আয়ুষ্মান আনন্দ ভগবানের নিকট উপস্থিত হলেন। উপস্থিত হয়ে ভগবানকে অভিবাদন করে একপাশে বসলেন। একপাশে বসার পর আয়ুষ্মান আনন্দ ভগবানকে বললেন :</p>
<p><a class='ref sc' id='sc4' href='#sc4'>SC 4</a>“ভন্তে, আমি বহু ভিক্ষুর সাথে অচিরবতী নদীতে স্নানের উদ্দেশ্যে গিয়েছিলাম। অচিরবতী নদীতে স্নান করে উত্থিত হয়ে শরীর শুকানোর জন্য একটি চীবর পরে দাঁড়ালাম। তখন জনৈক ভিক্ষু আমার নিকট এসে আমাকে এরূপ বললেন :</p>
<p><a class='ref sc' id='sc5' href='#sc5'>SC 5</a>হে বন্ধু আনন্দ, ভগবান কী ধ্যানের মাধ্যমে জ্ঞাত হয়ে নাকি কোনো দেবতার মাধ্যমে জ্ঞাত হয়ে দেবদত্তের সম্পর্কে বলেছিলেন যে ‘দেবদত্ত অপায়িক, নারকী, অচিকিৎস্য; সে কল্পস্থায়ী নরক-যন্ত্রণা ভোগ করবে ?’</p>
<p><a class='ref sc' id='sc6' href='#sc6'>SC 6</a>প্রতুত্তরে আমি সেই ভিক্ষুকে বললাম, “বন্ধু, ভগবান কর্তৃক এরূপই বলা হয়েছে।”</p>
<p><a class='ref sc' id='sc7' href='#sc7'>SC 7</a>“হে আনন্দ, সেই ভিক্ষু হয়তো নবীন, অচির প্রব্রজিত হবে। আর স্থবির হলে অবশ্যই সে বাল, মূর্খ। যা আমার দ্বারা সুনির্দিষ্টভাবে ব্যাখ্যাত হয়েছে, তৎবিষয়ে কেন সে দ্বিধান্বিত হবে? আনন্দ, দেবদত্ত ব্যতীত আমি অন্য এক ব্যক্তিও দেখছি না, যে আমার দ্বারা সমগ্র চিত্তকে কেন্দ্রীভূত করে ব্যাখ্যাত হয়েছে। আনন্দ, যাবৎ আমি দেবদত্তের নিকট কেশাগ্র পরিমাণমাত্র শুক্লধর্ম <span class='add'>(কুশলধর্ম)</span> দেখেছি, তাবৎ আমি দেবদত্তের সম্পর্কে এরূপ মন্তব্য করিনি যে, ‘দেবদত্ত অপায়িক, নারকী, অচিকিৎস্য; সে কল্পস্থায়ী নরক-যন্ত্রণা ভোগ করবে।’ কিন্তু যখন হতে আমি দেবদত্তের নিকট কেশাগ্র পরিমাণমাত্র শুক্লধর্ম <span class='add'>(কুশলধর্ম)</span> আর দেখতে পাইনি, তখনই আমি দেবদত্তের সম্পর্কে এরূপ মন্তব্য করেছি যে, ‘দেবদত্ত অপায়িক, নারকী, অচিকিৎস্য; সে কল্পস্থায়ী নরক-যন্ত্রণা ভোগ করবে।’</p>
<p><a class='ref sc' id='sc8' href='#sc8'>SC 8</a>যেমন, আনন্দ, মনে করো কানায় কানায় পূর্ণ মানুষ-পরিমাণ গভীর মলকুণ্ড আছে। যেখানে কোনো ব্যক্তি আপাদমস্তক নিমগ্ন হয়েছে। অতঃপর অন্য কোনো ব্যক্তি নিমজ্জিত লোকটির মঙ্গলকামী, হিতকামী, মুক্তিকামী এবং সেই মলকুণ্ড হতে উদ্ধার করতে ইচ্ছুক হয়ে তথায় উপস্থিত হয়। সে সেই মলকুণ্ডের চারিদিকে ঘুরে ফিরে সেই নিমজ্জিত ব্যক্তির যে স্থানে ধরে টেনে তুলা যায় সেরূপ কেশাগ্র প্রমাণ অঙ্গও মলে অলিপ্ত অবস্থায় দেখতে পায় না। ঠিক এরূপেই আনন্দ, যখন হতে আমি দেবদত্তের নিকট কেশাগ্র পরিমাণমাত্র শুক্লধর্ম <span class='add'>(কুশলধর্ম)</span> আর দেখতে পাইনি, তখনই আমি দেবদত্তের সম্পর্কে এরূপ মন্তব্য করেছি : ‘দেবদত্ত অপায়িক, নারকী, অচিকিৎস্য; সে কল্পস্থায়ী নরক-যন্ত্রণা ভোগ করবে।’ আনন্দ, তোমরা যদি শুনতে চাও, তবে এখন আমি তথাগতের পুরুষ-ইন্দ্রিয়-জ্ঞান বিশ্লেষণ করব।”</p>
<p><a class='ref sc' id='sc9' href='#sc9'>SC 9</a>“ভগবান, এখনই সময়, সুগত, এখনই ভগবান কর্তৃক পুরুষ-ইন্দ্রিয়-জ্ঞান বিশ্লেষণ করার যথার্থ সময়। ভগবানের নিকট হতে তা শ্রবণ করে ভিক্ষুরা ধারণ করবে।”</p>
<p><a class='ref sc' id='sc10' href='#sc10'>SC 10</a>“তাহলে, আনন্দ, শ্রবণ করো; উত্তমরূপে মনোনিবেশ কর। আমি বলছি।”</p>
<p><a class='ref sc' id='sc11' href='#sc11'>SC 11</a>“তথাস্তু ভন্তে,” বলে আয়ুষ্মান আনন্দ ভগবানকে প্রত্যুত্তর দিলে ভগবান বলতে লাগলেন।</p>
<p><a class='ref sc' id='sc12' href='#sc12'>SC 12</a>“এক্ষেত্রে, আনন্দ, আমি কোনো কোনো ব্যক্তিকে নিজ চিত্তের দ্বারা অবগত হয়ে প্রকৃষ্টরূপে জানি যে ‘এই ব্যক্তির নিকট কুশল ও অকুশল উভয় ধর্মই বিদ্যমান।’ তারপর অন্য সময়ে একইরূপে তাকে জানতে পারি যে ‘এই ব্যক্তির নিকট হতে কুশলধর্ম অন্তর্হিত হয়েছে এবং অকুশলধর্ম সম্মুখস্থ হয়েছে। কিন্তু, কুশলের মূল অচ্ছিন্ন রয়েছে বিধায় সেই কুশলমূল হতেই পুনরায় কুশল প্রাদুর্ভূত হবে। এরূপে এই ব্যক্তি ভবিষ্যতে অপরিহানধর্মী হবে।’ যেমন, আনন্দ, মনে করো, অখণ্ড, অবিকৃত, বায়ু-তাপে অবিনষ্ট, শরৎকালে প্রাপ্ত ও জলবায়ুর উপোযোগী বীজসমূহ উত্তম ক্ষেত্রে তথা উত্তমরূপে কর্ষিত ভূমিতে নিক্ষিপ্ত হয়েছে। তাহলে তুমি কী অনুমান করবে যে ‘এই বীজসমূহ অঙ্কুরোদ্গম হবে এবং বৃদ্ধি ও সমৃদ্ধিতা লাভ করবে?”</p>
<p><a class='ref sc' id='sc13' href='#sc13'>SC 13</a>“হ্যাঁ ভন্তে, আমি তদ্রূপই অনুমান করব।”</p>
<p><a class='ref sc' id='sc14' href='#sc14'>SC 14</a>“এরূপেই, হে আনন্দ, আমি কোনো কোনো ব্যক্তিকে নিজ চিত্তের দ্বারা অবগত হয়ে প্রকৃষ্টরূপে জানি যে ‘এই ব্যক্তির নিকট কুশল ও অকুশল উভয় ধর্মই বিদ্যমান।’ তারপর অন্য সময়ে একইরূপে তাকে জানতে পারি যে ‘এই ব্যক্তির নিকট হতে কুশলধর্ম অন্তর্হিত হয়েছে এবং অকুশলধর্ম সম্মুখস্থ হয়েছে। কিন্তু, কুশলের মূল অচ্ছিন্ন রয়েছে বিধায় সেই কুশল হতেই পুনরায় কুশল প্রাদুর্ভূত হবে। এরূপে এই ব্যক্তি ভবিষ্যতে অপরিহানধর্মী হবে।’ এরূপেই, আনন্দ, তথাগত ব্যক্তিসত্তাকে নিজ চিত্ত দ্বারা অবগত হন। পুরুষেন্দ্রিয়-জ্ঞান সম্পর্কেও নিজ চিত্ত দ্বারা অবগত হয়ে বিদিত থাকেন। এবং ধর্ম বা বিষয়াদির ভবিষ্যৎ উৎপত্তিও নিজ চিত্ত দ্বারা অবগত হয়ে বিদিত থাকেন।</p>
<p><a class='ref sc' id='sc15' href='#sc15'>SC 15</a>এক্ষেত্রে, আনন্দ, আমি কোনো কোনো ব্যক্তিকে নিজ চিত্তের দ্বারা অবগত হয়ে প্রকৃষ্টরূপে জানি যে ‘এই ব্যক্তির নিকট কুশল ও অকুশল উভয় ধর্মই বিদ্যমান।’ তারপর অন্য সময়ে একইরূপে তাকে জানতে পারি যে ‘এই ব্যক্তির নিকট হতে অকুশলধর্ম অন্তর্হিত হয়েছে এবং কুশলধর্ম সম্মুখস্থ হয়েছে। কিন্তু, অকুশলের মূল অচ্ছিন্ন রয়েছে বিধায় সেই অকুশলমূল হতেই পুনরায় অকুশল প্রাদুর্ভূত হবে। এরূপে এই ব্যক্তি ভবিষ্যতে পরিহানধর্মী হবে।’ যেমন, আনন্দ, মনে করো, অখণ্ড, অবিকৃত, বায়ু-তাপে অবিনষ্ট, শরৎকালে প্রাপ্ত ও জলবায়ুর উপোযোগী বীজসমূহ পাথুরে জমিতে <span class='add'>(পাথরের উপর)</span> নিক্ষিপ্ত হয়েছে। তাহলে তুমি কী অনুমান করবে যে ‘এই বীজসমূহ অঙ্কুরোদ্গম হবে না এবং বৃদ্ধি ও সমৃদ্ধিতা লাভ করবে না?”</p>
<p><a class='ref sc' id='sc16' href='#sc16'>SC 16</a>“হ্যাঁ ভন্তে, আমি তদ্রূপই অনুমান করব।”</p>
<p><a class='ref sc' id='sc17' href='#sc17'>SC 17</a>“এরূপেই, হে আনন্দ, আমি কোনো কোনো ব্যক্তিকে নিজ চিত্তের দ্বারা অবগত হয়ে প্রকৃষ্টরূপে জানি যে ‘এই ব্যক্তির নিকট কুশল ও অকুশল উভয় ধর্মই বিদ্যমান।’ তারপর অন্য সময়ে একইরূপে তাকে জানতে পারি যে ‘এই ব্যক্তির নিকট হতে অকুশলধর্ম অন্তর্হিত হয়েছে এবং কুশলধর্ম সম্মুখস্থ হয়েছে। কিন্তু, অকুশলের মূল অচ্ছিন্ন রয়েছে বিধায় সেই অকুশলমূল হতেই পুনরায় অকুশল প্রাদুর্ভূত হবে। এরূপে এই ব্যক্তি ভবিষ্যতে পরিহানধর্মী হবে।’ এরূপেই, আনন্দ, তথাগত ব্যক্তিসত্তাকে নিজ চিত্ত দ্বারা অবগত হন। পুরুষেন্দ্রিয়-জ্ঞান সম্পর্কেও নিজ চিত্ত দ্বারা অবগত হয়ে বিদিত থাকেন। এবং ধর্ম বা বিষয়াদির ভবিষ্যৎ উৎপত্তিও নিজ চিত্ত দ্বারা অবগত হয়ে বিদিত থাকেন।</p>
<p><a class='ref sc' id='sc18' href='#sc18'>SC 18</a>এক্ষেত্রে, হে আনন্দ, আমি কোনো কোনো ব্যক্তিকে নিজ চিত্তের দ্বারা অবগত হয়ে প্রকৃষ্টরূপে জানি যে ‘এই ব্যক্তির নিকট কুশল ও অকুশল উভয় ধর্মই বিদ্যমান।’ তারপর অন্য সময়ে একইরূপে তাকে জানতে পারি যে ‘এই ব্যক্তির নিকট কেশাগ্র পরিমাণও শুক্লধর্ম নাই। এই ব্যক্তি সম্পূর্ণরূপে কৃষ্ণধর্ম বা অকুশলধর্মে সমৃদ্ধ হয়ে কায়ভেদে মৃত্যুর পর অপায়, দুর্গতি, বিনিপাত, নিরয়ে উৎপন্ন হবে।’ যেমন, আনন্দ, মনে করো, খণ্ডিত, বিকৃত, বায়ুতাপে বিনষ্ট বীজসমূহ উত্তম ক্ষেত্র তথা উত্তমরূপে কর্ষিত ক্ষেত্রে নিক্ষিপ্ত হয়েছে। তাহলে তুমি কি অনুমান করবে যে ‘এই বীজসমূহ অঙ্কুরোদ্গম হবে না এবং বৃদ্ধি ও সমৃদ্ধি লাভ করবে না?”</p>
<p><a class='ref sc' id='sc19' href='#sc19'>SC 19</a>“হ্যাঁ ভন্তে, আমি তদ্রূপই অনুমান করব।”</p>
<p><a class='ref sc' id='sc20' href='#sc20'>SC 20</a>“এরূপেই, আনন্দ, আমি কোনো কোনো ব্যক্তিকে নিজ চিত্তের দ্বারা অবগত হয়ে প্রকৃষ্টরূপে জানি যে ‘এই ব্যক্তির নিকট কুশল ও অকুশল উভয় ধর্মই বিদ্যমান।’ তারপর অন্য সময়ে একইরূপে তাকে জানতে পারি যে ‘এই ব্যক্তির নিকট কেশাগ্র পরিমাণও শুক্লধর্ম নাই। এই ব্যক্তি সম্পূর্ণরূপে কৃষ্ণধর্ম বা অকুশলধর্মে সমৃদ্ধ হয়ে কায়ভেদে মৃত্যুর পর অপায়, দুর্গতি, বিনিপাত, নিরয়ে উৎপন্ন হবে।’ এরূপেই, আনন্দ, তথাগত ব্যক্তিসত্তাকে নিজ চিত্ত দ্বারা অবগত হন। পুরুষেন্দ্রিয়-জ্ঞান সম্পর্কেও নিজ চিত্ত দ্বারা অবগত হয়ে বিদিত থাকেন। এবং ধর্ম বা বিষয়াদির ভবিষ্যৎ উৎপত্তিও নিজ চিত্ত দ্বারা অবগত হয়ে বিদিত থাকেন।</p>
<p><a class='ref sc' id='sc21' href='#sc21'>SC 21</a>এরূপ বলা হলে আয়ুষ্মান আনন্দ ভগবানকে বললেন :</p>
<p><a class='ref sc' id='sc22' href='#sc22'>SC 22</a>“ভন্তে, এই ত্রিবিধ পুদ্গল বা ব্যক্তির ন্যায় অনুরূপ ত্রিবিধ ব্যক্তির বর্ণনা করা কি সম্ভব?”</p>
<p><a class='ref sc' id='sc23' href='#sc23'>SC 23</a>“হ্যাঁ আনন্দ, সম্ভব।” এবং ভগবান বলতে লাগলেন :</p>
<p><a class='ref sc' id='sc24' href='#sc24'>SC 24</a>“এক্ষেত্রে, আনন্দ, আমি কোনো কোনো ব্যক্তিকে নিজ চিত্তের দ্বারা অবগত হয়ে প্রকৃষ্টরূপে জানি যে ‘এই ব্যক্তির নিকট কুশল ও অকুশল উভয় ধর্মই বিদ্যমান।’ তারপর অন্য সময়ে একইরূপে তাকে জানতে পারি যে ‘এই ব্যক্তির নিকট হতে কুশলধর্ম অন্তর্হিত হয়েছে এবং অকুশলধর্ম সম্মুখস্থ হয়েছে। কিন্তু, যে-সমস্ত কুশলের মূল অচ্ছিন্ন আছে, তৎসমস্তেরও মূলোৎপাটন হচ্ছে। এভাবে এই ব্যক্তি ভবিষ্যতে পরিহানধর্মী হবে।’ যেমন, আনন্দ, মনে করো, জ্বলন্ত, প্রজ্জ্বলিত, প্রদীপ্ত কয়লা পাথরের উপর নিক্ষেপ করা হয়েছে। তাহলে কি তুমি অনুমান করবে যে ‘এই জ্বলন্ত অঙ্গারসমূহ বৃদ্ধি, সমৃদ্ধি ও বিস্তার লাভ করবে না?’”</p>
<p><a class='ref sc' id='sc25' href='#sc25'>SC 25</a>“হ্যাঁ ভন্তে, আমি তদ্রূপই অনুমান করব।”</p>
<p><a class='ref sc' id='sc26' href='#sc26'>SC 26</a>“যেমন, আনন্দ, তুমি কি মনে করো যে, সন্ধ্যায় সূর্য অস্ত গেলে আলো অন্তর্হিত হয়ে অন্ধকার ঘনিয়ে আসবে?”</p>
<p><a class='ref sc' id='sc27' href='#sc27'>SC 27</a>“হ্যাঁ ভন্তে।”</p>
<p><a class='ref sc' id='sc28' href='#sc28'>SC 28</a>“যেমন, আনন্দ, তুমি কি মনে করো যখন সন্ধ্যার পর অর্ধরাত্রিতে মানুষদের আহারের সময় হয়, তখন সম্পূর্ণরূপে আলোক অন্তর্হিত হয়ে অন্ধকার নেমে আসে?”</p>
<p><a class='ref sc' id='sc29' href='#sc29'>SC 29</a>“হ্যাঁ ভন্তে।”</p>
<p><a class='ref sc' id='sc30' href='#sc30'>SC 30</a>“ঠিক তদ্রূপ, আনন্দ, আমি কোনো কোনো ব্যক্তিকে নিজ চিত্তের দ্বারা অবগত হয়ে প্রকৃষ্টরূপে জানি যে ‘এই ব্যক্তির নিকট কুশল ও অকুশল উভয় ধর্মই বিদ্যমান।’ তারপর অন্য সময়ে একইরূপে তাকে জানতে পারি যে ‘এই ব্যক্তির নিকট হতে কুশলধর্ম অন্তর্হিত হয়েছে এবং অকুশলধর্ম সম্মুখস্থ হয়েছে। কিন্তু, যে-সমস্ত কুশলের মূল অচ্ছিন্ন আছে, তৎসমস্তেরও মূলোৎপাটন হচ্ছে। এভাবে এই ব্যক্তি ভবিষ্যতে পরিহানধর্মী হবে।’ এরূপেই, আনন্দ, তথাগত ব্যক্তিসত্তাকে নিজ চিত্ত দ্বারা অবগত হন। পুরুষেন্দ্রিয়-জ্ঞান সম্পর্কেও নিজ চিত্ত দ্বারা অবগত হয়ে বিদিত থাকেন। এবং ধর্ম বা বিষয়াদির ভবিষ্যৎ উৎপত্তিও নিজ চিত্ত দ্বারা অবগত হয়ে বিদিত থাকেন।</p>
<p><a class='ref sc' id='sc31' href='#sc31'>SC 31</a>এক্ষেত্রে, আনন্দ, আমি কোনো কোনো ব্যক্তিকে নিজ চিত্তের দ্বারা অবগত হয়ে প্রকৃষ্টরূপে জানি যে ‘এই ব্যক্তির নিকট কুশল ও অকুশল উভয় ধর্মই বিদ্যমান।’ তারপর অন্য সময়ে একইরূপে তাকে জানতে পারি যে ‘এই ব্যক্তির নিকট হতে অকুশলধর্ম অন্তর্হিত হয়েছে এবং কুশলধর্ম সম্মুখস্থ হয়েছে। অধিকন্তু, যে-সমস্ত অকুশলের মূল অচ্ছিন্ন রয়েছে, তৎসমস্তেরও মূলোৎপাটন হচ্ছে। এভাবে এই ব্যক্তি ভবিষ্যতে অপরিহানধর্মী হবে।’ যেমন, আনন্দ, মনে করো, জ্বলন্ত, প্রজ্জ্বলিত, প্রদীপ্ত কয়লা শুষ্ক তৃণস্তূপ কিংবা কাষ্ঠস্তূপে নিক্ষেপ করা হয়েছে। তাহলে কি তুমি অনুমান করবে যে ‘এই জ্বলন্ত অঙ্গারসমূহ বৃদ্ধি, সমৃদ্ধি ও বিস্তার লাভ করবে?’”</p>
<p><a class='ref sc' id='sc32' href='#sc32'>SC 32</a>“হ্যাঁ ভন্তে, আমি তদ্রূপই অনুমান করব।”</p>
<p><a class='ref sc' id='sc33' href='#sc33'>SC 33</a>“যেমন, আনন্দ, তুমি কি মনে করো যে রাত্রির অবসানে সূর্যোদয় হলে অন্ধকার দূরীভূত হওত আলোক প্রাদুর্ভূত হবে?”</p>
<p><a class='ref sc' id='sc34' href='#sc34'>SC 34</a>“হ্যাঁ ভন্তে।”</p>
<p><a class='ref sc' id='sc35' href='#sc35'>SC 35</a>“যেমন, আনন্দ, তুমি কি মনে করো যখন মধ্যাহ্নের পর মানুষদের আহারের সময় হয়, তখন সম্পূর্ণরূপে অন্ধকার দূরীভূত হয়ে আলোক প্রাদুর্ভূত হয়?”</p>
<p><a class='ref sc' id='sc36' href='#sc36'>SC 36</a>“হ্যাঁ ভন্তে।”</p>
<p><a class='ref sc' id='sc37' href='#sc37'>SC 37</a>ঠিক তদ্রূপ, আনন্দ, আমি কোনো কোনো ব্যক্তিকে নিজ চিত্তের দ্বারা অবগত হয়ে প্রকৃষ্টরূপে জানতে পারি যে ‘এই ব্যক্তির নিকট কুশল ও অকুশল উভয় ধর্মই বিদ্যমান।’ তারপর অন্য সময়ে একইরূপে তাকে জানতে পারি যে ‘এই ব্যক্তির নিকট হতে অকুশলধর্ম অন্তর্হিত হয়েছে এবং কুশলধর্ম সম্মুখস্থ হয়েছে। অধিকন্তু, যে-সমস্ত অকুশলের মূল অচ্ছিন্ন রয়েছে, তৎসমস্তেরও মূলোৎপাটন হচ্ছে। এভাবে এই ব্যক্তি ভবিষ্যতে অপরিহানধর্মী হবে।’ এরূপেই, আনন্দ, তথাগত ব্যক্তিসত্তাকে নিজ চিত্ত দ্বারা অবগত হন। পুরুষেন্দ্রিয়-জ্ঞান সম্পর্কেও নিজ চিত্ত দ্বারা অবগত হয়ে বিদিত থাকেন। এবং ধর্ম বা বিষয়াদির ভবিষ্যৎ উৎপত্তিও নিজ চিত্ত দ্বারা অবগত হয়ে বিদিত থাকেন।</p>
<p><a class='ref sc' id='sc38' href='#sc38'>SC 38</a>এক্ষেত্রে, আনন্দ, আমি কোনো কোনো ব্যক্তিকে নিজ চিত্তের দ্বারা অবগত হয়ে প্রকৃষ্টরূপে জানতে পারি যে ‘এই ব্যক্তির নিকট কেশাগ্র পরিমাণও অকুশলধর্ম বিদ্যমান নাই। এই ব্যক্তি সম্পূর্ণরূপে অনবদ্য শুক্লধর্মে সমৃদ্ধ হয়ে ইহজীবনেই পরিনির্বাণপ্রাপ্ত হবে।’ যেমন, আনন্দ, মনে করো শীতল, নির্বাপিত অঙ্গার শুষ্ক-তৃণ কিংবা কাষ্ঠস্তূপে নিক্ষিপ্ত হয়েছে। তাহলে তুমি কি অনুমান করবে যে ‘এই কয়লাসমূহ বৃদ্ধি, সমৃদ্ধি ও বিস্তার লাভ করবে না?’”</p>
<p><a class='ref sc' id='sc39' href='#sc39'>SC 39</a>“হ্যাঁ ভন্তে, আমি তদ্রূপই অনুমান করব।”</p>
<p><a class='ref sc' id='sc40' href='#sc40'>SC 40</a>“ঠিক তদ্রূপই, আনন্দ, আমি কোনো কোনো ব্যক্তিকে নিজ চিত্তের দ্বারা অবগত হয়ে প্রকৃষ্টরূপে জানতে পারি যে ‘এই ব্যক্তির নিকট কেশাগ্র পরিমাণও অকুশলধর্ম বিদ্যমান নাই। এই ব্যক্তি সম্পূর্ণরূপে অনবদ্য শুক্লধর্মে সমৃদ্ধ হয়ে ইহজীবনেই পরিনির্বাণপ্রাপ্ত হবে।’ এরূপেই, আনন্দ, তথাগত ব্যক্তিসত্তাকে নিজ চিত্ত দ্বারা অবগত হন। পুরুষেন্দ্রিয়-জ্ঞান সম্পর্কেও নিজ চিত্ত দ্বারা অবগত হয়ে বিদিত থাকেন। এবং ধর্ম বা বিষয়াদির ভবিষ্যৎ উৎপত্তিও নিজ চিত্ত দ্বারা অবগত হয়ে বিদিত থাকেন।</p>
<p><a class='ref sc' id='sc41' href='#sc41'>SC 41</a>সেক্ষেত্রে, আনন্দ, প্রথম ত্রিবিধ পুদ্গলের মধ্যে একজন অপরিহানধর্মী, একজন পরিহানধর্মী এবং আরেক জন অপায়িক, নারকী। এবং আনন্দ, শেষ তিনজন ব্যক্তির মধ্যে একজন পরিহানধর্মী, একজন অপরিহানধর্মী এবং আরেকজন পরিনির্বাণধর্মী।”</p>
<p class='end'><a class='ref sc' id='sc42' href='#sc42'>SC 42</a>পুরুষেন্দ্রিয়-জ্ঞান সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
