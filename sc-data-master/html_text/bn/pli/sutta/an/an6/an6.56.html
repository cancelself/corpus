<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.56' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>মহাবর্গ</li>
</ul>
<h1 class='sutta'>৬.৫৬. ফগ্গুন সূত্র</h1>
</header>
<p><a class='ref sc' id='sc1' href='#sc1'>SC 1</a>সেই সময় আয়ুষ্মান ফগ্গুন অসুস্থ, দুঃখীত এবং পীড়াগ্রস্ত ছিলেন। অনন্তর আয়ুষ্মান আনন্দ ভগবান সকাশে উপনীত হলেন। উপস্থিত হয়ে ভগবানকে অভিবাদনপূর্বক একপাশে বসলেন। একপাশে উপবিষ্ট হয়ে আয়ুষ্মান আনন্দ ভগবানকে এরূপ বললেন :</p>
<p><a class='ref sc' id='sc2' href='#sc2'>SC 2</a>“ভন্তে, আয়ুষ্মান ফগ্গুন অসুস্থ, দুঃখীত, পীড়াগ্রস্ত। ভন্তে, তা উত্তম হয়, যদি ভগবান অনুকম্পাপূর্বক আয়ুষ্মান ফগ্গুনের নিকট গমন করেন।” ভগবান মৌনভাবে সম্মত হলেন। অতঃপর ভগবান সন্ধ্যায় ধ্যান হতে উত্থিত হয়ে আয়ুষ্মান ফগ্গুনের নিকট গেলেন। আয়ুষ্মান ফগ্গুন দূর হতেই ভগবানকে আগমনরত দেখে বিছানায় উঠে বসলেন। অতঃপর ভগবান এসে ফগ্গুনকে বললেন, “হে ফগ্গুন, তোমার উঠার প্রয়োজন নেই। অন্য প্রজ্ঞাপ্ত আসন আছে। আমি তাতেই বসব।” ভগবান প্রজ্ঞাপ্ত আসনে বসলেন। আসনে উপবিষ্ট হয়ে ভগবান আয়ুষ্মান ফগ্গুনকে এরূপ বললেন :</p>
<p><a class='ref sc' id='sc3' href='#sc3'>SC 3</a>“ফগ্গুন তোমার রোগ উপশম হচ্ছে কি? আগের চেয়ে সুস্থ লাগছে কি? তোমার দুঃখবেদনা বৃদ্ধি না পেয়ে হ্রাস পাচ্ছে কি? তোমার ব্যাধি বৃদ্ধি না পেয়ে হ্রাস পাওয়ার কোনো লক্ষণ কি দেখা যাচ্ছে?”</p>
<p><a class='ref sc' id='sc4' href='#sc4'>SC 4</a>“ভন্তে, আমার রোগ আরোগ্য হচ্ছে না, আগের চেয়েও সুস্থ অনুভব করছি না। আমার রোগের দুঃখ-যাতনা না কমে বাড়ছে। হ্রাস পাওয়ার কোনো লক্ষণও নাই। বরঞ্চ দিন দিন বৃদ্ধি পাচ্ছে।</p>
<p><a class='ref sc' id='sc5' href='#sc5'>SC 5</a>ভন্তে, কোনো বলবান ব্যক্তি তীক্ষ্ণ তলোয়ার দ্বারা মস্তক বিদীর্ণ করার ন্যায় অধিক মাত্রায় বায়ু আমার শরীরের ঊর্ধ্বে যন্ত্রণা সৃষ্টি করছে। ভন্তে, আমার রোগ আরোগ্য হচ্ছে না, আগের চেয়েও সুস্থ অনুভব করছি না। আমার রোগের দুঃখ-যাতনা না কমে বাড়ছে। হ্রাস পাওয়ার কোনো লক্ষণও নাই। বরঞ্চ দিন দিন বৃদ্ধি পাচ্ছে।</p>
<p><a class='ref sc' id='sc6' href='#sc6'>SC 6</a>ভন্তে, বলবান ব্যক্তি চামড়ার ফালি দ্বারা দৃঢ়রূপে মস্তক বন্ধন করার মতোন অধিক মাত্রায় আমার মাথায় যন্ত্রণা করছে। ভন্তে, আমার রোগ আরোগ্য হচ্ছে না, আগের চেয়েও সুস্থ অনুভব করছি না। আমার রোগের দুঃখ-যাতনা না কমে বাড়ছে। হ্রাস পাওয়ার কোনো লক্ষণও নাই। বরঞ্চ দিন দিন বৃদ্ধি পাচ্ছে।</p>
<p><a class='ref sc' id='sc7' href='#sc7'>SC 7</a>ভন্তে, দক্ষ কসাই কিংবা তার শিষ্য যেমন তীক্ষ্ণ অস্ত্র দ্বারা গরুর নাড়িভুঁড়ি বাহির করে; ঠিক তদ্রূপ, আমার পেটে অধিক বায়ুহেতু নিদারুণ যাতনা হচ্ছে। ভন্তে, আমার রোগ আরোগ্য হচ্ছে না, আগের চেয়েও সুস্থ অনুভব করছি না। আমার রোগের দুঃখ-যাতনা না কমে বাড়ছে। হ্রাস পাওয়ার কোনো লক্ষণও নাই। বরঞ্চ দিন দিন বৃদ্ধি পাচ্ছে।</p>
<p><a class='ref sc' id='sc8' href='#sc8'>SC 8</a>যেমন, ভন্তে, দুইজন বলবান ব্যক্তি দুর্বলতর পুরুষকে জোড়পূর্বক ধরে নিয়ে অঙ্গার গর্তে দগ্ধ এবং উত্তপ্ত করার ন্যায় আমার শরীরে অত্যধিক দাহ হচ্ছে <span class='add'>(জ্বর-তাপমাত্রা বৃদ্ধি পাচ্ছে)</span>। ভন্তে, আমার রোগ আরোগ্য হচ্ছে না, আগের চেয়েও সুস্থ অনুভব করছি না। আমার রোগের দুঃখ-যাতনা না কমে বাড়ছে। হ্রাস পাওয়ার কোনো লক্ষণও নাই। বরঞ্চ দিন দিন বৃদ্ধি পাচ্ছে।</p>
<p><a class='ref sc' id='sc9' href='#sc9'>SC 9</a>অতঃপর ভগবান আয়ুষ্মান ফগ্গুনকে ধর্মকথায় বুঝালেন, গ্রহণ করালেন এবং ধর্মকথার দ্বারা তাকে উৎসাহিত ও পুলকিত করে আসন হতে উঠে প্রস্থান করলেন। ভগবানের প্রস্থানের পর আয়ুষ্মান ফগ্গুন কালগত হলেন। মরণকালে তার ইন্দ্রিয়সমূহ অত্যন্ত নির্মল হয়েছিল। অতঃপর আয়ুষ্মান আনন্দ ভগবানের নিকট উপস্থিত হলেন। উপস্থিত হয়ে ভগবানকে অভিবাদনপূর্বক একপাশে বসলেন। একপাশে উপবেশন করে আয়ুষ্মান আনন্দ ভগবানকে এরূপ বললেন :</p>
<p><a class='ref sc' id='sc10' href='#sc10'>SC 10</a>“ভন্তে, আয়ুষ্মান ফগ্গুন ভগবানের প্রস্থানের পর পরই মারা গিয়েছিল। মৃত্যুকালে তার ইন্দ্রিয়সমূহ নির্মল দেখাচ্ছিল।”</p>
<p><a class='ref sc' id='sc11' href='#sc11'>SC 11</a>“হে আনন্দ, ফগ্গুন ভিক্ষুর ইন্দ্রিয়সমূহ কেন নির্মল হবে না! আনন্দ, পঞ্চবিধ নিম্নভাগীয় সংযোজন হতে ফগ্গুন ভিক্ষুর চিত্ত অবিমুক্ত ছিল। কিন্তু, আমাকর্তৃক প্রদত্ত সেই ধর্মদেশনা শ্রবণ করে পঞ্চবিধ নিম্নভাগীয় সংযোজন হতে তার চিত্ত বিমুক্ত হয়।</p>
<p><a class='ref sc' id='sc12' href='#sc12'>SC 12</a>হে আনন্দ, যথাসময়ে ধর্মশ্রবণ এবং যথাসময়ে ধর্মের নিগূঢ় অর্থ পুঙ্খানুপুঙ্খরূপে পরীক্ষার ছয়টি সুফল রয়েছে। সেই ছয় প্রকার সুফল কী কী? যথা :</p>
<p><a class='ref sc' id='sc13' href='#sc13'>SC 13</a>এক্ষেত্রে, আনন্দ, পঞ্চবিধ নিম্নভাগীয় সংযোজন হতে ভিক্ষুর চিত্ত অবিমুক্ত থাকে। সে তখন মৃত্যুকালে তথাগতের দর্শন লাভ করে। তাকে তথাগত এমন ধর্মদেশনা প্রদান করেন যা আদিতে কল্যাণ, মধ্যে কল্যাণ, অন্তে কল্যাণ এবং সার্থক, সব্যঞ্জক ও কেবল পরিপূর্ণ, পরিশুদ্ধ, ব্র‏‏হ্মচর্য প্রকাশ করে। সেই ধর্মশ্রবণ করে পঞ্চবিধ অধঃভাগীয় সংযোজন হতে তার চিত্ত বিমুক্ত হয়। আনন্দ, ইহা হচ্ছে যথাসময়ে ধর্মশ্রবণের প্রথম সুফল।</p>
<p><a class='ref sc' id='sc14' href='#sc14'>SC 14</a>পুনশ্চ, আনন্দ, পঞ্চবিধ অধঃভাগীয় সংযোজন হতে ভিক্ষুর চিত্ত অবিমুক্ত থাকে। সে তখন মৃত্যুকালে তথাগতের দর্শন না পেলেও তথাগতের শ্রাবকের দর্শন লাভ করে। তাকে তথাগতের শ্রাবক এমন ধর্মদেশনা প্রদান করেন যা আদিতে কল্যাণ, মধ্যে কল্যাণ, অন্তে কল্যাণ এবং সার্থক, সব্যঞ্জক ও কেবল পরিপূর্ণ, পরিশুদ্ধ, ব্র‏‏হ্মচর্য প্রকাশ করে। সেই ধর্মশ্রবণ করে পঞ্চবিধ অধঃভাগীয় সংযোজন হতে তার চিত্ত বিমুক্ত হয়। আনন্দ, ইহা হচ্ছে যথাসময়ে ধর্মশ্রবণের দ্বিতীয় সুফল।</p>
<p><a class='ref sc' id='sc15' href='#sc15'>SC 15</a>পুনশ্চ, আনন্দ, পঞ্চবিধ অধঃভাগীয় সংযোজন হতে ভিক্ষুর চিত্ত অবিমুক্ত থাকে। সে তখন মৃত্যুকালে তথাগত কিংবা তথাগতের শিষ্যের দর্শন পায় না। কিন্তু সে যথাশ্রুত ও অধ্যয়নকৃত ধর্মসমূহ চিত্তের দ্বারা চিন্তা করে, বিচার করে এবং সাবধানে বিবেচনা করে। পূর্বে শ্রুত ও অধ্যয়নকৃত ধর্মসমূহ চিন্তা-বিচার এবং সাবধানে বিবেচনা করতে করতে পঞ্চবিধ অধঃভাগীয় সংযোজন হতে তার চিত্ত বিমুক্ত হয়। আনন্দ, ইহা হচ্ছে যথাসময়ে ধর্মের নিগূঢ় অর্থ পুঙ্খানুপুঙ্খরূপে পরীক্ষার তৃতীয় সুফল।</p>
<p><a class='ref sc' id='sc16' href='#sc16'>SC 16</a>পুনশ্চ, আনন্দ, পঞ্চবিধ অধঃভাগীয় সংযোজন হতে ভিক্ষুর চিত্ত বিমুক্ত হয়। কিন্তু, আসক্তির চরম বিনাশ সাধিত না হওয়ায় তার চিত্ত অবিমুক্ত থাকে। সে মৃত্যুকালে তথাগতের দর্শন লাভ করে। তাকে তথাগত এমন ধর্মদেশনা প্রদান করেন আদিতে কল্যাণ, মধ্যে কল্যাণ, অন্তে কল্যাণ এবং সার্থক, সব্যঞ্জক ও কেবল পরিপূর্ণ, পরিশুদ্ধ, ব্র‏‏হ্মচর্য প্রকাশ করে। সেই ধর্মশ্রবণ করে আসক্তির চরম বিনাশহেতু তার চিত্ত বিমুক্ত হয়। আনন্দ, ইহা হচ্ছে যথাসময়ে ধর্মশ্রবণের চতুর্থ সুফল।</p>
<p><a class='ref sc' id='sc17' href='#sc17'>SC 17</a>পুনশ্চ, আনন্দ, পঞ্চবিধ অধঃভাগীয় সংযোজন হতে ভিক্ষুর চিত্ত বিমুক্ত হয়। কিন্তু, আসক্তির চরম বিনাশ সাধিত না হওয়ায় তার চিত্ত অবিমুক্ত থাকে। সে তখন মৃত্যুকালে তথাগতের দর্শন না পেলেও তথাগতের শ্রাবকের দর্শন লাভ করে তাকে তথাগতের শ্রাবক এমন ধর্মদেশনা প্রদান করেন যা আদিতে কল্যাণ, মধ্যে কল্যাণ, অন্তে কল্যাণ এবং সার্থক, সব্যঞ্জক ও কেবল পরিপূর্ণ, পরিশুদ্ধ, ব্র‏‏হ্মচর্য প্রকাশ করে। সেই ধর্মশ্রবণ করে আসক্তির চরম বিনাশহেতু তার চিত্ত বিমুক্ত হয়। আনন্দ, ইহা হচ্ছে যথাসময়ে ধর্মশ্রবণের পঞ্চম সুফল।</p>
<p><a class='ref sc' id='sc18' href='#sc18'>SC 18</a>পুনশ্চ, আনন্দ, পঞ্চবিধ অধঃভাগীয় সংযোজন হতে ভিক্ষুর চিত্ত বিমুক্ত হয়। কিন্তু, আসক্তির চরম বিনাশ সাধিত না হওয়ায় তার চিত্ত অবিমুক্ত থাকে। সে তখন মৃত্যুকালে তথাগত কিংবা তথাগতের শ্রাবকের দর্শন পায় না। কিন্তু, সে নিজে যথাশ্রুত ও অধ্যয়নকৃত ধর্মসমূহ চিত্তের দ্বারা চিন্তা করে, বিচার করে এবং সাবধানে বিবেচনা করে। পূর্বে শ্রুত ও অধ্যয়নকৃত ধর্মসমূহ চিন্তা-বিচার এবং সাবধানে বিবেচনা করতে করতে আসক্তির চরম বিনাশহেতু তার চিত্ত বিমুক্ত হয়। আনন্দ, ইহা হচ্ছে যথাসময়ে ধর্মশ্রবণের ষষ্ঠ সুফল।</p>
<p><a class='ref sc' id='sc19' href='#sc19'>SC 19</a>হে আনন্দ, যথাসময়ে ধর্মশ্রবণ এবং যথাসময়ে ধর্মের নিগূঢ় অর্থ পুঙ্খানুপুঙ্খরূপে পরীক্ষার এই ছয়টি সুফল রয়েছে।”</p>
<p class='end'><a class='ref sc' id='sc20' href='#sc20'>SC 20</a>ফগ্গুন সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
