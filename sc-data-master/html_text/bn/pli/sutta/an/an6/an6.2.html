<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.2' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>আহ্বানীয় বর্গ</li>
</ul>
<h1 class='sutta'>৬.২. দ্বিতীয় আহ্বানীয় সূত্র</h1>
</header>
<p><a class='ref sc' id='sc1' href='#sc1'>SC 1</a>“হে ভিক্ষুগণ, ছয়টি ধর্মে সমৃদ্ধ হলে ভিক্ষু আহ্বানযোগ্য, আতিথেয়তা লাভের যোগ্য, দক্ষিণার যোগ্য, শ্রদ্ধাঞ্জলি লাভের যোগ্য বা পূজার যোগ্য এবং জগতের মধ্যে শ্রেষ্ঠ পুণ্যক্ষেত্র হয়। সেই ছয় প্রকার বিষয় কী কী? যথা :</p>
<p><a class='ref sc' id='sc2' href='#sc2'>SC 2</a>এক্ষেত্রে, ভিক্ষুগণ, ভিক্ষু নানাবিধ ঋদ্ধি লাভ করে; যথা : এক হয়েও বহুসংখ্যক হয়, বহু হয়ে পুনঃ একজন হয়, আবির্ভাব, তিরোভাব <span class='add'>(অন্তর্ধান)</span> করে; দেয়াল, প্রাকার বা প্রাচীর এবং পর্বতে আকাশের ন্যায় অসংলগ্নভাবে গমন করে; মাটিতেও জলের ন্যায় ভাসে ও ডুবে, মাটির ন্যায় জলে অনার্দ্রভাবে গমন করে; পক্ষীর ন্যায় আকাশে পর্যাঙ্কাবদ্ধ <span class='add'>(বীরাসন)</span> হয়ে ভ্রমণ করে, এরূপ মহাঋদ্ধিসম্পন্ন ও মহানুভবসম্পন্ন চন্দ্র-সূর্যকে হস্ত দ্বারা স্পর্শ ও পরিমর্দন করে এবং যতদূর ব্রহ্মলোক রয়েছে ততদূর আপন কায়ে বশীভূত করে। সে বিশুদ্ধ, অমানুষিক, দিব্যকর্ণ দ্বারা দূরবর্তী ও সমীপস্থ দিব্য ও মনুষ্য উভয় শব্দ শ্রবণ করে। সে নিজ চিত্ত দ্বারা অপরসত্ত্ব ও ব্যক্তিদের চিত্ত স্বচিত্তে পরীক্ষা করে জানে, সরাগ-চিত্তকে <span class='add'>(কামলালসাপূর্ণ চিত্ত)</span> সরাগ-চিত্ত হিসেবে জানে, বীতরাগ <span class='add'>(কামলালসাহীন)</span> চিত্তকে বীতরাগ-চিত্ত হিসেবে জানে, সদ্বেষ-চিত্তকে সদ্বেষ-চিত্ত হিসেবে জানে, বীতদ্বেষ <span class='add'>(দ্বেষহীন)</span> চিত্তকে বীতদ্বেষ-চিত্ত হিসেবে জানে, সমোহ <span class='add'>(মোহাচ্ছন্ন)</span> চিত্তকে সমোহ-চিত্ত হিসেবে জানে, বীতমোহ <span class='add'>(মোহহীন)</span> চিত্তকে বীতমোহ-চিত্ত হিসেবে জানে, বিক্ষিপ্ত-চিত্তকে বিক্ষিপ্ত-চিত্ত হিসেবে জানে, সংক্ষিপ্ত <span class='add'>(একাগ্রচিত্ত)</span> চিত্তকে সংক্ষিপ্ত-চিত্ত হিসেবে জানে, মহদ্গত বা অত্যুচ্চ চিত্তকে মহদ্গত-চিত্ত হিসেবে জানে, অমহদ্গত-চিত্তকে অমহদ্গত-চিত্ত হিসেবে জানে, সউত্তর <span class='add'>(উচ্চতর)</span> চিত্তকে সউত্তর-চিত্ত হিসেবে জানে, অনুত্তর <span class='add'>(অতুল্য)</span> চিত্তকে অনুত্তর-চিত্ত হিসেবে জানে, সমাহিত-চিত্তকে সমাহিত-চিত্তরূপে জানে এবং অসমাহিত-চিত্তকে অসমাহিত-চিত্তরূপে জানে, বিমুক্তচিত্তকে বিমুক্তচিত্তরূপে জানে এবং অবিমুক্তচিত্তকে অবিমুক্তচিত্তরূপে জানে। সে অনেক পূর্বনিবাস অনুস্মরণ করে; যেমন : ‘এক জন্ম, দুই জন্ম, তিন জন্ম, চার জন্ম, পাঁচ জন্ম, দশ জন্ম, বিশ জন্ম, ত্রিশ জন্ম, চল্লিশ জন্ম, পঞ্চাশ জন্ম, শত জন্ম, সহস্র জন্ম, শত-সহস্র <span class='add'>(লক্ষ)</span> জন্ম, এমনকি বহু সংবর্ত কল্প, বহু বিবর্ত কল্প, ও বহু সংবর্ত-বিবর্ত কল্পে অমুক জন্মে আমার এই নাম, এই গোত্র, এই বর্ণ, এইরূপ আহার, এইরূপ ছিল সুখ-দুঃখ ভোগ, এই পরিমাণ ছিল আয়ু। সেখান হতে চ্যুত হয়ে ওই স্থানে জন্মগ্রহণ করেছি। সেখানেও এই নাম, এই গোত্র, এই বর্ণ, এইরূপ আহার, এইরূপ ছিল সুখ-দুঃখ ভোগ, এই পরিমাণ ছিল আয়ু। আবার সেই স্থান হতে চ্যুত হয়ে এখানে জন্ম হয়েছি।’ এই প্রকারে আকার ও গতিসহ বহুবিধ পূর্বজন্ম অনুস্মরণ করে। সে বিশুদ্ধ, লোকাতীত দিব্যচক্ষুর দ্বারা হীন-প্রণীত, সুবর্ণ-দুর্বর্ণ, সুগত-দুর্গত সত্ত্বদের চ্যুতির সময় ও উৎপত্তির সময় দেখতে পায়। সে তাদের এরূপে জানতে পারে যে, ‘এই সকল সত্ত্বগণ কায়, বাক্য ও মনোদুশ্চরিত্র-সমন্বিত, আর্যগণের নিন্দুক, মিথ্যাদৃষ্টিসম্পন্ন, মিথ্যাদৃষ্টিসম্ভূত কর্ম করার দরুন দেহান্তে বিনিপাত নরকে উৎপন্ন হয়েছেন। পক্ষান্তরে, এই সকল সত্ত্বগণ কায়, বাক্য ও মনোসুচরিত-সমন্বিত, আর্যগণের প্রশংসাকারী, সম্যক দৃষ্টিপরায়ণ, সম্যক দৃষ্টিজাত কর্ম সম্পাদন করার ফলে কায়ভেদে মৃত্যুর পর সুগতি স্বর্গলোকে উৎপন্ন হয়েছেন। স্ব স্ব কর্মানুসারে গতিপ্রাপ্ত, হীনোৎকৃষ্ট, সুবর্ণ-দুর্বর্ণ, সুগত-দুর্গত সত্ত্বদের চ্যুতি ও উৎপত্তির সময় বিশুদ্ধ, লোকাতীত দিব্যচক্ষু দ্বারা সে প্রকৃষ্টরূপে জানে। সে আসবসমূহের ক্ষয়ে অনাসব এবং ইহজীবনেই স্বয়ং অভিজ্ঞা দ্বারা চিত্তবিমুক্তি ও প্রজ্ঞাবিমুক্তি প্রত্যক্ষ করে, প্রাপ্ত হয়ে অবস্থান করে।</p>
<p><a class='ref sc' id='sc3' href='#sc3'>SC 3</a>ভিক্ষুগণ, এই ছয়টি ধর্মে সমৃদ্ধ হলে ভিক্ষু আহ্বানযোগ্য, আতিথেয়তা লাভের যোগ্য, দক্ষিণার যোগ্য, অঞ্জলিকরণীয় বা পূজার যোগ্য এবং জগতের মধ্যে শ্রেষ্ঠ পুণ্যক্ষেত্র হয়।”</p>
<p class='end'><a class='ref sc' id='sc4' href='#sc4'>SC 4</a>দ্বিতীয় আহ্বানীয় সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
