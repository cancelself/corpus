<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.21' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>অনুত্তর বর্গ</li>
</ul>
<h1 class='sutta'>৬.২১. সামক সূত্র</h1>
</header>
<p><a class='ref sc' id='sc1' href='#sc1'>SC 1</a>একসময় ভগবান সক্ক বা শাক্যদের সাম গ্রামের সন্নিকটস্থ পোক্খরণীতে অবস্থান করছিলেন। অনন্তর জনৈক দেবতা রাত্রির শেষভাগে পোক্খরণীকে কমনীয়রূপে উদ্ভাসিত করে ভগবানের নিকট উপস্থিত হলেন। উপস্থিত হয়ে ভগবানকে অভিবাদন করে একপাশে স্থিত হলেন। একপাশে স্থিত হয়ে সেই দেবতা ভগবানকে এরূপ বললেন :</p>
<p><a class='ref sc' id='sc2' href='#sc2'>SC 2</a>“ভন্তে, ত্রিবিধ বিষয় ভিক্ষুকে পরিহানির দিকে নিয়ে যায়। সেই ত্রিবিধ কী কী? যথা : কর্মপ্রিয়তা, বাজে আলাপে আসক্তি এবং নিদ্রাসক্তি। ভন্তে, এই ত্রিবিধ ধর্ম ভিক্ষুর পরিহানির জন্য সংবর্তিত হয়।” সেই দেবতা এরূপ বললে শাস্তা তা অনুমোদন করলেন। অতঃপর সেই দেবতা ‘শাস্তা আমার বাক্য অনুমোদন করেছেন’ এরূপ জ্ঞাত হয়ে ভগবানকে অভিবাদন করে প্রদক্ষিণপূর্বক তথায়ই অন্তর্হিত হলেন।</p>
<p><a class='ref sc' id='sc3' href='#sc3'>SC 3</a>অতঃপর ভগবান সেই রাত্রির অবসানে ভিক্ষুদের ডেকে বললেন :</p>
<p><a class='ref sc' id='sc4' href='#sc4'>SC 4</a>“হে ভিক্ষুগণ, আজ রাত্রির শেষ যামে জনৈক দেবতা পোক্খরণীকে কমনীয়রূপে উদ্ভাসিত করে আমার নিকট উপস্থিত হয়েছিল। উপস্থিত হয়ে আমাকে অভিবাদনপূর্বক একপাশে স্থিত হয়ে এরূপ বলল :</p>
<p><a class='ref sc' id='sc5' href='#sc5'>SC 5</a>‘ভন্তে, ত্রিবিধ বিষয় ভিক্ষুকে পরিহানির দিকে নিয়ে যায়। সেই ত্রিবিধ কী কী? যথা : কর্মপ্রিয়তা, বাজে আলাপে আসক্তি এবং নিদ্রাসক্তি। ভন্তে, এই ত্রিবিধ ধর্ম ভিক্ষুর পরিহানির জন্য সংবর্তিত হয়।’ সেই দেবতা এরূপ বলে আমাকে অভিবাদন করে প্রদক্ষিণপূর্বক তথায়ই অন্তর্হিত হলো। ভিক্ষুগণ, তা তোমাদের অলাভ, তা তোমাদের দুর্লব্ধ যে, দেবতাগণও অকুশলধর্মে তোমাদের পরিহানি জ্ঞাত আছে। ভিক্ষুগণ, আমি এখন অপর ত্রিবিধ পরিহানিকর-ধর্ম দেশনা করব। তা শ্রবণ করো, উত্তমরূপে মনোসংযোগ করো; আমি বলছি।” সেই ভিক্ষুরা “তথাস্তু ভন্তে” বলে প্রত্যুত্তর দিলে ভগবান বলতে লাগলেন :</p>
<p><a class='ref sc' id='sc6' href='#sc6'>SC 6</a>“ভিক্ষুগণ, ত্রিবিধ পরিহানিকর-ধর্ম কী কী? যথা : সামাজিক সঙ্গানন্দতা, বিবাদ প্রিয়তা ও পাপমিত্রতা। ভিক্ষুগণ, এই ত্রিবিধ হচ্ছে পরিহানিকর-ধর্ম। ভিক্ষুগণ, অতীতে যারা কুশলধর্ম হতে পরিহানিপ্রাপ্ত হয়েছিল, তারা সকলেই এই ছয় প্রকারের দ্বারা কুশলধর্ম হতে পরিহানিপ্রাপ্ত হয়েছিল। ভিক্ষুগণ, অনাগতে যারা কুশলধর্ম হতে পরিহানি প্রাপ্ত হবে তারাও সকলেই এই ছয় প্রকারের দ্বারা কুশলধর্ম হতে পরিহানি প্রাপ্ত হবে। এবং বর্তমানে যারা কুশলধর্ম হতে পরিহানিপ্রাপ্ত হচ্ছে, তারাও সকলেই এই ছয় প্রকারের দ্বারা কুশলধর্ম হতে পরিহানিপ্রাপ্ত হচ্ছে।”</p>
<p class='end'><a class='ref sc' id='sc7' href='#sc7'>SC 7</a>সামক সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
