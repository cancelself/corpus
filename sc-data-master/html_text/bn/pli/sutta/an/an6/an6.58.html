<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.58' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>মহাবর্গ</li>
</ul>
<h1 class='sutta'>৬.৫৮. আসব সূত্র</h1>
</header>
<p><a class='ref sc' id='sc1' href='#sc1'>SC 1</a>হে ভিক্ষুগণ, ছয় প্রকার ধর্মে সমৃদ্ধ ভিক্ষু আহ্বানীয়, আতিথেয়তা লাভের যোগ্য, শ্রদ্ধাঞ্জলি লাভের যোগ্য বা পূজার যোগ্য এবং জগতের মধ্যে শ্রেষ্ঠ পুণ্যক্ষেত্র হন। সেই ছয় প্রকার বিষয় কী কী? যথা :</p>
<p><a class='ref sc' id='sc2' href='#sc2'>SC 2</a>এক্ষেত্রে, ভিক্ষুগণ, ভিক্ষুর যে-সমস্ত আসব সংবর দ্বারা প্রহানযোগ্য, তৎ-সমস্ত তার সংবর দ্বারা প্রহীন হয়। যে-সমস্ত আসব প্রতিসেবন দ্বারা প্রহানযোগ্য, তৎ-সমস্ত তার প্রতিসেবন দ্বারা প্রহীন হয়। যে-সমস্ত আসব সহিষ্ণুতার দ্বারা প্রহানযোগ্য, তৎ-সমস্ত তার সহিষ্ণুতার দ্বারা প্রহীন হয়। যে-সমস্ত আসব পরিবর্জন দ্বারা প্রহানযোগ্য, তৎ-সমস্ত তার পরিবর্জন দ্বারা প্রহীন হয়। যে-সমস্ত আসব অপনোদনের দ্বারা প্রহানযোগ্য, তৎ-সমস্ত তার অপনোদনের দ্বারা প্রহীন হয়। যে-সমস্ত আসব ভাবনার দ্বারা প্রহানযোগ্য, তৎ-সমস্ত তার ভাবনার দ্বারা প্রহীন হয়।</p>
<p><a class='ref sc' id='sc3' href='#sc3'>SC 3</a>হে ভিক্ষুগণ, কিরূপে আসবরাশি সংবর দ্বারা প্রহানতব্য, যা সংবর দ্বারাই প্রহীন হয়?</p>
<p><a class='ref sc' id='sc4' href='#sc4'>SC 4</a>এক্ষেত্রে, ভিক্ষু বিবেচনাপূর্বক জেনে জেনে <span class='add'>(প্রতিসম্প্রযুক্ত জ্ঞানে)</span> চক্ষু-ইন্দ্রিয়-সংবরে সংবৃত হয়ে অবস্থান করে। চক্ষু-ইন্দ্রিয়-সংযমে অসংযমী হয়ে অবস্থান করলে যে-সকল আসব ও ক্লেশ-পরিদাহ উৎপন্ন হয়ে থাকে, চক্ষু-ইন্দ্রিয়-সংযমে সংযমী হয়ে অবস্থান করলে সে-সকল আসব ও ক্লেশ-পরিদাহ উৎপন্ন হয় না। ভিক্ষু বিবেচনাপূর্বক জেনে জেনে শ্রবণ-ইন্দ্রিয়-সংবরে সংবৃত হয়ে অবস্থান করে। শ্রবণ-ইন্দ্রিয়-সংযমে অসংযমী হয়ে অবস্থান করলে যে-সকল আসব ও ক্লেশপরিদাহ উৎপন্ন হয়ে থাকে, শ্রবণ-ইন্দ্রিয়-সংযমে সংযমী হয়ে অবস্থান করলে সে-সকল আসব ও ক্লেশ-পরিদাহ উৎপন্ন হয় না। ভিক্ষু বিবেচনাপূর্বক জেনে জেনে ঘ্রাণ-ইন্দ্রিয়-সংবরে সংবৃত হয়ে অবস্থান করে। ঘ্রাণ-ইন্দ্রিয়-সংযমে অসংযমী হয়ে অবস্থান করলে যে-সকল আসব ও ক্লেশ-পরিদাহ উৎপন্ন হয়ে থাকে, ঘ্রাণ-ইন্দ্রিয়-সংযমে সংযমী হয়ে অবস্থান করলে সে-সকল আসব ও ক্লেশ-পরিদাহ উৎপন্ন হয় না। ভিক্ষু বিবেচনাপূর্বক জেনে জেনে রসনা-ইন্দ্রিয়-সংবরে সংবৃত হয়ে অবস্থান করে। রসনা-ইন্দ্রিয়-সংযমে অসংযমী হয়ে অবস্থান করলে যে-সকল আসব ও ক্লেশ-পরিদাহ উৎপন্ন হয়ে থাকে, রসনা-ইন্দ্রিয়-সংযমে সংযমী হয়ে অবস্থান করলে সে-সকল আসব ও ক্লেশ-পরিদাহ উৎপন্ন হয় না। ভিক্ষু বিবেচনাপূর্বক জেনে জেনে ত্বক-ইন্দ্রিয়-সংবরে সংবৃত হয়ে অবস্থান করে। ত্বক-ইন্দ্রিয়-সংযমে অসংযমী হয়ে অবস্থান করলে যে-সকল আসব ও ক্লেশ-পরিদাহ উৎপন্ন হয়ে থাকে, ত্বক-ইন্দ্রিয়-সংযমে সংযমী হয়ে অবস্থান করলে সে-সকল আসব ও ক্লেশ-পরিদাহ উৎপন্ন হয় না। ভিক্ষু বিবেচনাপূর্বক জেনে জেনে মন-ইন্দ্রিয়-সংবরে সংবৃত হয়ে অবস্থান করে। মন-ইন্দ্রিয়-সংযমে অসংযমী হয়ে অবস্থান করলে যে-সকল আসব ও ক্লেশ-পরিদাহ উৎপন্ন হয়ে থাকে, মন-ইন্দ্রিয়-সংযমে সংযমী হয়ে অবস্থান করলে সে-সকল আসব ও ক্লেশ-পরিদাহ উৎপন্ন হয় না। ভিক্ষুগণ, ইহাকে বলা হয় সংবর দ্বারা প্রহানতব্য আসবরাশি, যা সংবর দ্বারাই প্রহীন হয়।</p>
<p><a class='ref sc' id='sc5' href='#sc5'>SC 5</a>ভিক্ষুগণ, কোন কোন আসব প্রতিসেবন দ্বারা পরিত্যাজ্য এবং প্রতিসেবন দ্বারাই প্রহীন হয়?</p>
<p><a class='ref sc' id='sc6' href='#sc6'>SC 6</a>এক্ষেত্রে ভিক্ষুগণ, ভিক্ষু বিবেচনা-সহকারে চীবর পরিধান করে; যথা : এই চীবর শুধুমাত্র শীত-উষ্ণতা হতে রক্ষা পাওয়ার জন্য, ডাঁশ বা গো-মাছি, মশা, বাতাস, রৌদ্র প্রভৃতির স্পর্শ ও দংশন হতে মুক্তির জন্য এবং লজ্জা নিবারণের জন্যই পরিধান করছি।’ সে বিবেচনা-সহকারে পিণ্ডপাত বা আহার পরিভোগ করে; যথা : ‘আমি এই পিণ্ড বা আহার ক্রীড়া, মর্দন, মণ্ডন এবং দেহ সৌষ্ঠব্যের জন্য গ্রহণ করছি না। শুধুমাত্র দেহস্থিতির জন্য, ব্রহ্মচর্যের অনুগ্রহার্থ, উৎপন্ন ও অনুৎপন্ন ক্ষুধা-জ্বালা নিবৃতির জন্য এবং যাতে আমার জীবনযাত্রা অনবদ্য ও স্বাচ্ছন্দ্যময় হয়, সে জন্যই এই আহার গ্রহণ করছি। সে এইভাবে প্রতিসম্প্রযুক্ত জ্ঞানে শয্যাসন পরিভোগ করে; যথা : ‘শীতোষ্ণ, ডাঁশ, মশা, বাতাতাপ, সরীসৃপ প্রভৃতির দংশন হতে মুক্তির জন্য, ঋতুভীতি অপনোদন ও নির্জনে সুখ-অবস্থানের নিমিত্ত এই শয্যাসন ব্যবহার করছি।’ সে বিবেচনা-সহকারে গ্লান-প্রত্যয়-ভৈষজ্য উপকরণ ব্যবহার করে; যথা : ‘আমার উৎপন্ন ব্যথা-বেদনা প্রতিহত করার জন্য এবং আরোগ্য লাভের জন্যই এই ভৈষজ্যাদি পরিভোগ করছি।’ উক্ত প্রকার ব্যবহার্য বস্তুসমূহ পরিভোগ না করলে ভিক্ষুর নিকট যে-সকল আসব ও ক্লেশ-পরিদাহ উৎপন্ন হয়; সে-সকল আসব ও ক্লেশ-পরিদাহ তার নিকট উৎপন্ন হয় না, যদি সে উক্ত প্রকার ব্যবহার্য বস্তুসমূহ পরিভোগ করে। ভিক্ষুগণ, একে বলা হয় প্রতিসেবন বা পরিভোগ দ্বারা পরিত্যাজ্য আসব, যা পরিভোগের মাধ্যমেই প্রহীন হয়।</p>
<p><a class='ref sc' id='sc7' href='#sc7'>SC 7</a>ভিক্ষুগণ, কোন কোন আসব সহিষ্ণুতার দ্বারা পরিত্যাজ্য এবং সহিষ্ণুতার মাধ্যমেই প্রহীন হয়?</p>
<p><a class='ref sc' id='sc8' href='#sc8'>SC 8</a>এক্ষেত্রে, ভিক্ষুগণ, ভিক্ষু বিবেচনার সাথে ধৈর্য ধরে। সে শীতোষ্ণ, ক্ষুধা-তৃষ্ণায়, ডাঁশ, মশা, বাতাস-তাপ, সরীসৃপের সংস্পর্শে ধৈর্যশীল হয়। দুর্বাক্য, অপ্রীতিজনক এবং নিন্দাবাক্য সহ্য করে। সে উৎপন্ন তীব্র, যন্ত্রণাদায়ক, পীড়নকর, অপ্রীতিকর, অমনোজ্ঞ ও প্রাণ হরণকারী কায়িক দুঃখবেদনা সহিষ্ণু প্রকৃতির হয়। ভিক্ষুগণ, যদি সে সহিষ্ণু প্রকৃতির হয়, তাহলে অসহিষ্ণুতার দরুন যে-সকল আসব ও ক্লেশ-পরিদাহ উৎপন্ন হয়, সে-সকল আসব ও ক্লেশ-পরিদাহ তার উৎপন্ন হয় না। ভিক্ষুগণ, একে বলা হয় সহিষ্ণুতার দ্বারা পরিত্যাজ্য আসব, যা সহিষ্ণুতার মাধ্যমেই প্রহীন হয়।</p>
<p><a class='ref sc' id='sc9' href='#sc9'>SC 9</a>ভিক্ষুগণ, কোন কোন আসব পরিবর্জন দ্বারা পরিত্যাজ্য এবং পরিবর্তনের মাধ্যমেই প্রহীন হয়?</p>
<p><a class='ref sc' id='sc10' href='#sc10'>SC 10</a>এক্ষেত্রে, ভিক্ষুগণ, ভিক্ষু বিবেচনা-সহকারে চণ্ড হস্তী, চণ্ড অশ্ব, চণ্ড গরু, চণ্ড সর্প-কুকুর পরিবর্জন করে। সে গোঁজ <span class='add'>(কাঁটা গাছের গোড়া)</span>, ও কন্টকময় স্থান, গভীর খাদ, প্রপাত, মলকুণ্ড এবং ডোবা পরিহার করে চলে। যেরূপ অযোগ্য আসনে উপবেশন করলে, যেরূপ অবিচরণযোগ্য স্থানে বিচরণ করলে এবং যাদৃশ পাপীমিত্রের সাহচর্য করলে বিজ্ঞ-সব্রহ্মচারীগণ ব্যক্তি বিশেষকে পাপ স্থানগত বলে ধারণা করতে পারেন; সেরূপ অযোগ্য আসন, অবিচরণযোগ্য স্থান ও তাদৃশ পাপীমিত্রদের সে পরিহার করে চলে। ভিক্ষুগণ, যে-সমস্ত বিষয় পরিবর্জন না করলে আসব ও ক্লেশ-পরিদাহ উৎপন্ন হয়, তৎসমস্ত বিষয় পরিহার করার ফলে সে-সকল আসব ও ক্লেশ-পরিদাহ উৎপন্ন হয় না। ভিক্ষুগণ, একে বলা হয় পরিবর্জনের দ্বারা পরিত্যাজ্য আসব, যা পরিবর্জনের মাধ্যমেই প্রহীন হয়।</p>
<p><a class='ref sc' id='sc11' href='#sc11'>SC 11</a>ভিক্ষুগণ, কোন কোন আসব অপনোদন দ্বারা পরিত্যাজ্য এবং অপনোদনের মাধ্যমেই প্রহীন হয়?</p>
<p><a class='ref sc' id='sc12' href='#sc12'>SC 12</a>এক্ষেত্রে, ভিক্ষুগণ, ভিক্ষু বিবেচনা-সহকারে উৎপন্ন কাম-চিন্তা <span class='add'>(বিতক্ক)</span> পোষণ না করে তা পরিত্যাগ করে, অপনোদন করে, বিনাশসাধন করে এবং চরম নিবৃত্তি ঘটায়। সে বিবেচনা-সহকারে উৎপন্ন ব্যাপাদ-চিন্তা <span class='add'>(দ্বেষ)</span> পোষণ না করে পরিত্যাগ করে, অপনোদন করে, বিনাশসাধন করে এবং চরম নিবৃত্তি ঘটায়। সে বিবেচনা-সহকারে উৎপন্ন বিহিংসা-চিন্তা <span class='add'>(ক্ষতিকর চিন্তা)</span> পোষণ না করে তা পরিত্যাগ করে, অপনোদন করে, বিনাশসাধন করে এবং চরম নিবৃত্তি ঘটায়। এমনকি সে উৎপন্ন ও অনুৎপন্ন পাপ-অকুশলধর্মসমূহও পোষণ না করে তা পরিত্যাগ করে, অপনোদন করে, বিনাশসাধন করে এবং চরম নিবৃত্তি ঘটায়। ভিক্ষুগণ, যে-সমস্ত বিষয় অপনোদন না করলে আসব ও ক্লেশ-পরিদাহ উৎপন্ন হয়; সে-সমস্ত বিষয় যদি পরিহার করা হয় তবে আসব ও ক্লেশ-পরিদাহ উৎপন্ন হয় না। ভিক্ষুগণ, একে বলা হয় অপনোদন দ্বারা পরিত্যাজ্য আসব, যা অপনোদনের মাধ্যমেই প্রহীন হয়।</p>
<p><a class='ref sc' id='sc13' href='#sc13'>SC 13</a>ভিক্ষুগণ, কোন কোন আসব ভাবনার দ্বারা পরিত্যাজ্য এবং ভাবনার মাধ্যমেই প্রহীন হয়?</p>
<p><a class='ref sc' id='sc14' href='#sc14'>SC 14</a>এক্ষেত্রে, ভিক্ষুগণ, ভিক্ষু প্রতিসম্প্রযুক্ত জ্ঞান বা বিবেচনা-সহকারে বিবেক নিশ্রিত, বিরাগ নিশ্রিত, নিরোধ নিশ্রিত এবং বিমুক্তি পরিণামী স্মৃতি-সম্বোধ্যঙ্গ ভাবনা করে। সে বিবেচনা-সহকারে বিবেক নিশ্রিত, বিরাগ নিশ্রিত, নিরোধ নিশ্রিত এবং বিমুক্তি পরিণামী ধর্মবিচয়-সম্বোধ্যঙ্গ <span class='add'>(বা উপদেশাবলি সম্বন্ধে অনুসন্ধান)</span> ভাবনা করে। সে বিবেচনা-সহকারে বিবেক নিশ্রিত, বিরাগ নিশ্রিত, নিরোধ নিশ্রিত এবং বিমুক্তি পরিণামী বীর্য-সম্বোধ্যঙ্গ ভাবনা করে। সে বিবেচনা-সহকারে বিবেক নিশ্রিত, বিরাগ নিশ্রিত, নিরোধ নিশ্রিত এবং বিমুক্তি পরিণামী প্রীতি-সম্বোধ্যঙ্গ ভাবনা করে। সে বিবেচনা-সহকারে বিবেক নিশ্রিত, বিরাগ নিশ্রিত, নিরোধ নিশ্রিত এবং বিমুক্তি পরিণামী প্রশ্রদ্ধি <span class='add'>(প্রশান্তি)</span>-সম্বোধ্যঙ্গ ভাবনা করে। সে বিবেচনা-সহকারে বিবেক নিশ্রিত, বিরাগ নিশ্রিত, নিরোধ নিশ্রিত এবং বিমুক্তি পরিণামী সমাধি-সম্বোধ্যঙ্গ ভাবনা করে। সে বিবেচনা-সহকারে বিবেক নিশ্রিত, বিরাগ নিশ্রিত, নিরোধ নিশ্রিত এবং বিমুক্তি পরিণামী উপেক্ষা-সম্বোধ্যঙ্গ ভাবনা করে। ভিক্ষুগণ, যে-সমস্ত বিষয় ভাবিত না করলে আসব ও ক্লেশ-পরিদাহ উৎপন্ন হয়, সে-সমস্ত বিষয় যদি ভাবিত হয় তাহলে আসব ও ক্লেশ-পরিদাহ আর উৎপন্ন হয় না। ভিক্ষুগণ, একে বলা হয় ভাবনা দ্বারা পরিত্যাজ্য আসব যা ভাবনার মাধ্যমেই প্রহীন হয়।</p>
<p><a class='ref sc' id='sc15' href='#sc15'>SC 15</a>ভিক্ষুগণ, এই ছয়টি ধর্মে সমন্নাগত ভিক্ষু আহ্বানীয়, আতিথেয়তা লাভের যোগ্য, দক্ষিণা লাভের যোগ্য, অঞ্জলি বা বন্দনার যোগ্য এবং জগতের মধ্যে শ্রেষ্ঠ পুণ্যক্ষেত্র হন।”</p>
<p class='end'><a class='ref sc' id='sc16' href='#sc16'>SC 16</a>আসব সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
