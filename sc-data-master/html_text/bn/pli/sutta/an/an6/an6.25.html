<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.25' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>অনুত্তর বর্গ</li>
</ul>
<h1 class='sutta'>৬.২৫. অনুস্মৃতির বিষয় সূত্র</h1>
</header>
<p><a class='ref sc' id='sc1' href='#sc1'>SC 1</a>“হে ভিক্ষুগণ, অনুস্মৃতির ছয় প্রকার পর্যায় রয়েছে। সেই ছয় প্রকার বিষয় কী কী? যথা :</p>
<p><a class='ref sc' id='sc2' href='#sc2'>SC 2</a>এক্ষেত্রে, ভিক্ষুগণ, আর্যশ্রাবক তথাগতকে অনুস্মরণ করে; যথা : ‘ইনি সেই ভগবান, অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ্‌, অনুত্তর পুরুষ দমনকারী সারথী, দেব-মনুষ্যগণের শাস্তা, বুদ্ধ ভগবান।’ মহানাম, যেই সময়ে একজন আর্যশ্রাবক তথাগতের গুণ অনুস্মরণ করে, সেই সময়ে তার চিত্ত ঋজু হয়, বাঁধামুক্ত হয়, গৃধ্ন বা লোভ হতে উত্থিত হয়। ভিক্ষুগণ, ‘গৃধ্ন বা লোভ’ হচ্ছে পঞ্চ কামগুণের অপর একটি সংজ্ঞা বা নাম। ভিক্ষুগণ, এরূপে ইহাকে কোনো কোনো ব্যক্তি আলম্বনরূপে গ্রহণ করে <span class='add'>(ভাবনার বিষয়বস্তুরূপে গ্রহণপূর্বক)</span> বিশুদ্ধি প্রাপ্ত হয়।</p>
<p><a class='ref sc' id='sc3' href='#sc3'>SC 3</a>পুনশ্চ, ভিক্ষুগণ, আর্যশ্রাবক ধর্মগুণ অনুস্মরণ করে; যথা : ‘ভগবানের ধর্ম সুব্যাখ্যাত, স্বয়ং দর্শনযোগ্য, কালাকাল বিরহিত, এসে দেখার যোগ্য, নির্বাণ প্রাপক এবং বিজ্ঞ কর্তৃক প্রত্যক্ষনীয়।’’ ভিক্ষুগণ, যেই সময়ে একজন আর্যশ্রাবক ধর্মের গুণ অনুস্মরণ করে, সেই সময়ে তার চিত্ত ঋজু হয়, বাঁধামুক্ত হয়, গৃধ্ন বা লোভ হতে উত্থিত হয়। ভিক্ষুগণ, ‘গৃধ্ন বা লোভ’ হচ্ছে পঞ্চ কামগুণের অপর একটি সংজ্ঞা বা নাম। ভিক্ষুগণ, এরূপে ইহাকে কোনো কোনো ব্যক্তি ভাবনার বিষয়বস্তুরূপে গ্রহণ করে বিশুদ্ধি প্রাপ্ত হয়।</p>
<p><a class='ref sc' id='sc4' href='#sc4'>SC 4</a>পুনশ্চ, ভিক্ষুগণ, আর্যশ্রাবকসংঘের গুণ অনুস্মরণ করে; যথা : ‘ভগবানের শ্রাবকসংঘ সুপথে প্রতিপন্ন, ঋজুপথে প্রতিপন্ন, ন্যায়পথে প্রতিপন্ন, সমীচীন পথে প্রতিপন্ন, ভগবানের শ্রাবকসংঘ যুগ্ম হিসেবে চারি যুগ্ম এবং পুদ্গল হিসেবে অষ্ট আর্যপুদ্গলই চারি প্রত্যয় দান-আহুতি লাভের যোগ্য, আতিথেয়তা লাভের যোগ্য, দক্ষিণেয়্য, শ্রদ্ধাঞ্জলি লাভের যোগ্য এবং জগতে অনুত্তর পুণ্যক্ষেত্র।’ ভিক্ষুগণ, যেই সময়ে একজন আর্যশ্রাবকসংঘের গুণ অনুস্মরণ করে, সেই সময়ে তার চিত্ত ঋজু হয়, বাঁধামুক্ত হয়, গৃধ্ন বা লোভ হতে উত্থিত হয়। ভিক্ষুগণ, ‘গৃধ্ন বা লোভ’ হচ্ছে পঞ্চ কামগুণের অপর একটি সংজ্ঞা বা নাম। ভিক্ষুগণ, এরূপে ইহাকে কোনো কোনো ব্যক্তি ভাবনার বিষয়বস্তুরূপে গ্রহণ করে বিশুদ্ধি প্রাপ্ত হয়।</p>
<p><a class='ref sc' id='sc5' href='#sc5'>SC 5</a>পুনশ্চ, ভিক্ষুগণ, আর্যশ্রাবক নিজের অখণ্ড, নিশ্চিদ্র, নিখুঁত, নিষ্কলঙ্ক, বিমুক্তিতে উপনীতকারী, বিজ্ঞজন কর্তৃক প্রশংসিত, অদূষিত এবং সমাধি লাভে সহায়ক শীলসমূহ অনুস্মরণ করে। ভিক্ষুগণ, যেই সময়ে একজন আর্যশ্রাবক নিজের অখণ্ড, নিশ্চিদ্র, নিখুঁত, নিষ্কলঙ্ক, বিমুক্তিতে উপনীতকারী, বিজ্ঞজন কর্তৃক প্রশংসিত, অদূষিত এবং সমাধি লাভে সহায়ক শীলসমূহ অনুস্মরণ করে, সেই সময়ে তার চিত্ত ঋজু হয়, বাঁধামুক্ত হয়, গৃধ্ন বা লোভ হতে উত্থিত হয়। ভিক্ষুগণ, ‘গৃধ্ন বা লোভ’ হচ্ছে পঞ্চ কামগুণের অপর একটি সংজ্ঞা বা নাম। ভিক্ষুগণ, এরূপে ইহাকে কোনো কোনো ব্যক্তি ভাবনার বিষয়বস্তুরূপে গ্রহণ করে বিশুদ্ধি প্রাপ্ত হয়।</p>
<p><a class='ref sc' id='sc6' href='#sc6'>SC 6</a>পুনশ্চ, ভিক্ষুগণ, আর্যশ্রাবক নিজের ত্যাগগুণ অনুস্মরণ করে; যথা : ‘সত্যিই তা আমার লাভ, সত্যিই তা আমার সুলব্ধ যে, আমি মাৎসর্যমলে পর্যুদস্ত সত্ত্বগণের মধ্যে বিগত-মাৎসর্যমল-চিত্তে মুক্তত্যাগী, মুক্তহস্ত, অনুদানে রত, যাঞ্চামাত্রই দানে প্রবৃত্ত এবং দান বন্টনে রত হয়ে গৃহবাস করছি।’ ভিক্ষুগণ, যেই সময়ে একজন আর্যশ্রাবক নিজের ত্যাগগুণ অনুস্মরণ করে, সেই সময়ে তার চিত্ত ঋজু হয়, বাঁধামুক্ত হয়, গৃধ্ন বা লোভ হতে উত্থিত হয়। ভিক্ষুগণ, ‘গৃধ্ন বা লোভ’ হচ্ছে পঞ্চ কামগুণের অপর একটি সংজ্ঞা বা নাম। ভিক্ষুগণ, এরূপে ইহাকে কোনো কোনো ব্যক্তি ভাবনার বিষয়বস্তুরূপে গ্রহণ করে বিশুদ্ধি প্রাপ্ত হয়।</p>
<p><a class='ref sc' id='sc7' href='#sc7'>SC 7</a>পুনশ্চ, ভিক্ষুগণ, আর্যশ্রাবক দেবতানুস্মৃতি অনুস্মরণ করে; যথা : ‘চতুর্মহারাজিক দেবগণ, তাবত্রিংশবাসী দেবগণ, যামবাসী দেবগণ, তুষিত দেবগণ, নির্মাণরতি দেবগণ, পরনির্মিত-বশবর্তী দেবগণ, ব্রহ্মকায়িক এবং তাদের ঊর্ধ্বতন দেবগণও রয়েছেন। যেরূপ শ্রদ্ধায় সুসমৃদ্ধ হয়ে সেই দেবগণ এখান হতে চ্যুত হয়ে তথায় উৎপন্ন হয়েছেন, সেরূপ শ্রদ্ধা আমার মধ্যেও বিদ্যমান। যেরূপ শ্রুতি, ত্যাগগুণ, প্রজ্ঞায় সুসমৃদ্ধ হয়ে সেই দেবগণ এখান হতে চ্যুত হয়ে তথায় উৎপন্ন হয়েছেন, সেরূপ শ্রুতি, ত্যাগগুণ, প্রজ্ঞা আমার মধ্যেও বিদ্যমান।’ ভিক্ষুগণ, যেই সময়ে একজন আর্যশ্রাবক নিজের এবং সেই দেবগণের শ্রদ্ধা, শ্রুতি, ত্যাগগুণ, ও প্রজ্ঞা অনুস্মরণ করে, সেই সময়ে তার চিত্ত ঋজু হয়, বাঁধামুক্ত হয়, গৃধ্ন বা লোভ হতে উত্থিত হয়। ভিক্ষুগণ, ‘গৃধ্ন বা লোভ’ হচ্ছে পঞ্চ কামগুণের অপর একটি সংজ্ঞা বা নাম। ভিক্ষুগণ, এরূপে ইহাকে কোনো কোনো ব্যক্তি ভাবনার বিষয়বস্তুরূপে গ্রহণ করে বিশুদ্ধি প্রাপ্ত হয়।”</p>
<p class='end'><a class='ref sc' id='sc8' href='#sc8'>SC 8</a>অনুস্মৃতির বিষয় সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
