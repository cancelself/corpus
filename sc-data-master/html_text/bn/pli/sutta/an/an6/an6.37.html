<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.37' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>দেবতা বর্গ</li>
</ul>
<h1 class='sutta'>৬.৩৭. ষড়বিধ অঙ্গসমন্বিত দান সূত্র</h1>
</header>
<p><a class='ref sc' id='sc1' href='#sc1'>SC 1</a>একসময় ভগবান শ্রাবস্তীর নিকটস্থ জেতবনে অনাথপিণ্ডিক নির্মিত আরামে অবস্থান করছিলেন। সেই সময়ে উপাসিকা বেলুকণ্টকী নন্দমাতা সারিপুত্র ও মৌদ্গল্লায়ন প্রমুখ ভিক্ষুসংঘকে ষড়বিধ গুণসমৃদ্ধ দানযজ্ঞ সম্পাদন করেছিলেন। ভগবান অতিমানবীয়, বিশুদ্ধ দিব্যচক্ষু দ্বারা সে বিষয় অবলোকন করলেন। তা দেখে ভিক্ষুদের আহ্বান করে বললেন :</p>
<p><a class='ref sc' id='sc2' href='#sc2'>SC 2</a>“ভিক্ষুগণ, উপাসিকা বেলুকন্টকী নন্দমাতা সারিপুত্র ও মৌদ্গল্লায়ন প্রমুখ ভিক্ষুসংঘের উদ্দেশ্যে ষড়বিধ অঙ্গসমন্বিত দানযজ্ঞ সম্পাদন করেছে। ভিক্ষুগণ, কিরূপে দক্ষিণা বা দান ষড়বিধ অঙ্গসমৃদ্ধ হয়?</p>
<p><a class='ref sc' id='sc3' href='#sc3'>SC 3</a>এক্ষেত্রে, ভিক্ষুগণ, দায়কের ত্রিবিধ এবং প্রতিগ্রাহকের ত্রিবিধ দানের অঙ্গ আছে। দায়কের ত্রিবিধ দান-অঙ্গ কী কী? যথা : এক্ষেত্রে দায়ক দান দেয়ার পূর্বে পবিত্রমনা হয়, দানকালে প্রসন্ন হয়ে দান করে এবং দান দেয়ার পরে সন্তুষ্ট চিত্তে অবস্থান করে। এই ত্রিবিধ হচ্ছে দায়কের দান-অঙ্গ।</p>
<p><a class='ref sc' id='sc4' href='#sc4'>SC 4</a>প্রতিগ্রাহকের ত্রিবিধ দান-অঙ্গ কী কী? যথা : ভিক্ষুগণ, এক্ষেত্রে প্রতিগ্রাহকেরা বীতরাগ <span class='add'>(রাগাসক্তি শূন্য)</span> কিংবা রাগাসক্তি পরিত্যাগের জন্য প্রতিপন্ন বা নিযুক্ত হয়, বীতদ্বেষ কিংবা দ্বেষ পরিত্যাগের জন্য নিযুক্ত এবং বীতমোহ বা মোহ পরিত্যাগের নিমিত্তে রত হয়। এই ত্রিবিধ হচ্ছে প্রতিগ্রাহকের দানের অঙ্গ। ভিক্ষুগণ, এরূপে দায়কের ত্রিবিধ এবং প্রতিগ্রাহকের ত্রিবিধ মোট ষড়বিধ অঙ্গসমৃদ্ধ দক্ষিণা হয়।</p>
<p><a class='ref sc' id='sc5' href='#sc5'>SC 5</a>ভিক্ষুগণ, এই ষড়বিধ অঙ্গসমন্বিত দানের পুণ্যফল এরূপে পরিমাপ করা সুকর নহে; যেমন : ‘এই পরিমাণ হচ্ছে পুণ্যফল, কুশলফল, সুখের আহার, স্বর্গের পথপ্রদর্শক, সুখফলদায়ী এবং স্বর্গ লাভের সহায়ক। যা ইষ্ট, কান্ত, মনোজ্ঞ, হিত ও সুখের জন্যই চালিত হয়।’ কিন্তু অসংখ্য ও অপ্রমেয় মহাপুণ্যফলও পরিমাপ করা সম্ভব।</p>
<p><a class='ref sc' id='sc6' href='#sc6'>SC 6</a>যেমন, ভিক্ষুগণ, এরূপে মহাসমুদ্রের জল পরিমাপ করা সহজ সাধ্য নয়; যথা : ‘এত পরিমাণ জলপাত্র, এত শত পরিমাণ জলপাত্র, এত সহস্র পরিমাণ জলপাত্র কিংবা এত শত-সহস্র <span class='add'>(লক্ষ)</span> পরিমাণ জলপাত্র।’ কিন্তু অসংখ্য, অপ্রমেয় মহাজলরাশিও পরিমাপ করা সম্ভব। ঠিক এরূপেই, ভিক্ষুগণ, এই ষড়বিধ অঙ্গসমন্বিত দানের পুণ্যফল এরূপে পরিমাপ করা সুকর নহে; যেমন : ‘এই পরিমাণ হচ্ছে পুণ্যফল, কুশলফল, সুখের আহার, স্বর্গের পথপ্রদর্শক, সুখফলদায়ী এবং স্বর্গ লাভের সহায়ক। যা ইষ্ট, কান্ত, মনোজ্ঞ, হিত ও সুখের জন্যই চালিত হয়।’ কিন্তু অসংখ্য ও অপ্রমেয় মহাপুণ্যফলও পরিমাপ করা সম্ভব।”</p>
<blockquote class='gatha'>
<p><a class='ref sc' id='sc7' href='#sc7'>SC 7</a>“দানপূর্বে দাতা হয় সুমনা অতিশয়,<br>
দানকালে চিত্ত তার প্রসাদিত রয়;<br>
সন্তুষ্ট হন তিনি দানযজ্ঞ সম্পাদনে,<br>
দানের পূর্ণতা এরূপে শুন সুধী জনে।<br>
রাগ-দ্বেষ-মোহহীন অনাসবীগণ,<br>
সংযত যতি দানের যোগ্য পাত্র হন।<br>
আচমনে দেহ শুদ্ধি লভিবার পরে,<br>
স্বয়ং হস্তে করেন দান অতি শ্রদ্ধা ভরে;<br>
এইরূপে হলে দান কর্ম সম্পাদিত,<br>
আত্ম-পর পুণ্যফল লভে সুনিশ্চিত;<br>
মুক্তচিত্তে শ্রদ্ধাবান মেধাবী বিদ্বান,<br>
এরূপে দানযজ্ঞ করেন সম্প্রদান;<br>
অব্যাপাদী সুখময় পুণ্যধাম যথায়,<br>
তাদৃশ পণ্ডিতজন জনম লভে তথায়।”</p>
</blockquote>
<p class='end'><a class='ref sc' id='sc8' href='#sc8'>SC 8</a>ষড়বিধ অঙ্গসমন্বিত দান সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
