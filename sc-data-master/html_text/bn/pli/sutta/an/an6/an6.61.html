<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.61' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>মহাবর্গ</li>
</ul>
<h1 class='sutta'>৬.৬১. মধ্য সূত্র</h1>
</header>
<p><a class='ref sc' id='sc1' href='#sc1'>SC 1</a>আমি এরূপ শুনেছি, একসময় ভগবান বারাণসীর সন্নিকটস্থ ঋষিপতনের মৃগদায়ে অবস্থান করছিলেন। সেই সময়ে বহু স্থবির ভিক্ষুরা পিণ্ডচারণ হতে প্রত্যাবর্তনের পর আহারকৃত্য সম্পাদন করে বৃত্তাকার চত্ত্বরে <span class='add'>(মণ্ডলমাল)</span> একত্রিত হলেন। একত্রিত হলে তাদের মধ্যে এরূপ আলোচনার সূত্রপাত হলো :</p>
<p><a class='ref sc' id='sc2' href='#sc2'>SC 2</a>“বন্ধুগণ, পারায়ণে মৈত্রেয় মানবের প্রশ্নে ভগবান কতৃক ইহা বলা হয়েছে : ‘উভয় অন্ত জ্ঞাত হয়ে যে প্রাজ্ঞ মধ্যস্থলে লিপ্ত হয় না; তাকেই আমি বলি মহাপুরুষ, সে-ই ইহলোকে শেলাই অতিক্রম করে।’</p>
<p><a class='ref sc' id='sc3' href='#sc3'>SC 3</a>বন্ধুগণ, তাহলে প্রথম অন্ত কিরূপ? দ্বিতীয় অন্তই বা কী? এবং মধ্যস্থল কাকে বলে? আর শেলাই-বা কাকে বলে?”</p>
<p><a class='ref sc' id='sc4' href='#sc4'>SC 4</a>এরূপ ব্যক্ত হলে জনৈক ভিক্ষু স্থবির ভিক্ষুদের বললেন :</p>
<p><a class='ref sc' id='sc5' href='#sc5'>SC 5</a>“বন্ধুগণ, স্পর্শ হচ্ছে প্রথম অন্ত। স্পর্শের কারণ বা সমুদয় হচ্ছে দ্বিতীয় অন্ত। মধ্যস্থল বলা হয় স্পর্শের নিরোধকে এবং তৃষ্ণাকেই বলা হয় শেলাই। বন্ধুগণ, শেলাই-এর কারণে ভব বা পুনর্জন্মের উৎপত্তি হয়। বন্ধুগণ, এভাবেই একজন ভিক্ষু অভিজ্ঞেয় বিষয় জ্ঞাত হন, পরিজ্ঞেয় বিষয় সম্যকরূপে জানেন। অভিজ্ঞেয় বিষয় সম্পূর্ণভাবে জেনে এবং পরিজ্ঞেয় বিষয় সম্যকরূপে জ্ঞাত হয়ে তিনি ইহজীবনেই দুঃখের অন্তসাধন করেন।”</p>
<p><a class='ref sc' id='sc6' href='#sc6'>SC 6</a>এরূপ ব্যক্ত হলে অপর ভিক্ষু স্থবির ভিক্ষুদের বললেন :</p>
<p><a class='ref sc' id='sc7' href='#sc7'>SC 7</a>“বন্ধুগণ, অতীত হচ্ছে প্রথম অন্ত। অনাগত হচ্ছে দ্বিতীয় অন্ত। মধ্যস্থল বলা হয় বর্তমানকে এবং তৃষ্ণাকেই বলা হয় শেলাই। তৃষ্ণা শেলাই-এর কারণে ভব বা পুনর্জন্মের উৎপত্তি হয়। বন্ধুগণ, এভাবেই একজন ভিক্ষু অভিজ্ঞেয় বিষয় জ্ঞাত হন, পরিজ্ঞেয় বিষয় সম্যকরূপে জানেন। অভিজ্ঞেয় বিষয় সম্পূর্ণভাবে জেনে এবং পরিজ্ঞেয় বিষয় সম্যকরূপে জ্ঞাত হয়ে তিনি ইহজীবনেই দুঃখের অন্তসাধন করেন।”</p>
<p><a class='ref sc' id='sc8' href='#sc8'>SC 8</a>এরূপ ব্যক্ত হলে আরেক ভিক্ষু স্থবির ভিক্ষুদের বললেন :</p>
<p><a class='ref sc' id='sc9' href='#sc9'>SC 9</a>“বন্ধুগণ, সুখ হচ্ছে প্রথম অন্ত। বেদনা হচ্ছে দ্বিতীয় অন্ত। অদুঃখ-অসুখ বা উপেক্ষা হচ্ছে মধ্যস্থল এবং তৃষ্ণাকেই বলা হয় শেলাই। তৃষ্ণা শেলাই-এর কারণে ভব বা পুনর্জন্মের উৎপত্তি হয়। বন্ধুগণ, এভাবেই একজন ভিক্ষু অভিজ্ঞেয় বিষয় জ্ঞাত হন, পরিজ্ঞেয় বিষয় সম্যকরূপে জানেন। অভিজ্ঞেয় বিষয় সম্পূর্ণভাবে জেনে এবং পরিজ্ঞেয় বিষয় সম্যকরূপে জ্ঞাত হয়ে তিনি ইহজীবনেই দুঃখের অন্তসাধন করেন।”</p>
<p><a class='ref sc' id='sc10' href='#sc10'>SC 10</a>এরূপ ব্যক্ত হলে অন্য আরেক ভিক্ষু স্থবির ভিক্ষুদের বললেন :</p>
<p><a class='ref sc' id='sc11' href='#sc11'>SC 11</a>“বন্ধুগণ, নাম হচ্ছে প্রথম অন্ত। রূপ হচ্ছে দ্বিতীয়। অন্তমধ্যস্থল বলা হয় বিজ্ঞানকে এবং তৃষ্ণাকেই বলা হয় শেলাই। তৃষ্ণা শেলাই-এর কারণে ভব বা পুনর্জন্মের উৎপত্তি হয়। বন্ধুগণ, এভাবেই একজন ভিক্ষু অভিজ্ঞেয় বিষয় জ্ঞাত হন, পরিজ্ঞেয় বিষয় সম্যকরূপে জানেন। অভিজ্ঞেয় বিষয় সম্পূর্ণভাবে জেনে এবং পরিজ্ঞেয় বিষয় সম্যকরূপে জ্ঞাত হয়ে তিনি ইহজীবনেই দুঃখের অন্তসাধন করেন।”</p>
<p><a class='ref sc' id='sc12' href='#sc12'>SC 12</a>এরূপ ব্যক্ত হলে অন্য অপর ভিক্ষু স্থবির ভিক্ষুদের বললেন :</p>
<p><a class='ref sc' id='sc13' href='#sc13'>SC 13</a>“বন্ধুগণ, ছয় আধ্যাত্মিক আয়তনকে প্রথম অন্ত বলা হয়। দ্বিতীয় অন্ত হচ্ছে ছয় বাহ্যিক আয়তন। মধ্যস্থল বলা হয় বিজ্ঞানকে এবং তৃষ্ণাকেই বলা হয় শেলাই। তৃষ্ণা শেলাই-এর কারণে ভব বা পুনর্জন্মের উৎপত্তি হয়। বন্ধুগণ, এভাবেই একজন ভিক্ষু অভিজ্ঞেয় বিষয় জ্ঞাত হন, পরিজ্ঞেয় বিষয় সম্যকরূপে জানেন। অভিজ্ঞেয় বিষয় সম্পূর্ণভাবে জেনে এবং পরিজ্ঞেয় বিষয় সম্যকরূপে জ্ঞাত হয়ে তিনি ইহজীবনেই দুঃখের অন্তসাধন করেন।”</p>
<p><a class='ref sc' id='sc14' href='#sc14'>SC 14</a>এরূপ ব্যক্ত হলে অন্য ভিক্ষু স্থবির ভিক্ষুদের বললেন :</p>
<p><a class='ref sc' id='sc15' href='#sc15'>SC 15</a>“বন্ধুগণ, সৎকায় <span class='add'>(নিজ দেহ বা আত্মবাদ)</span> হচ্ছে প্রথম অন্ত। সৎকায় সমুদয় বা কারণ হচ্ছে দ্বিতীয় অন্ত। মধ্যস্থল বলা হয় সৎকায় নিরোধকে এবং তৃষ্ণাকেই বলা হয় শেলাই। তৃষ্ণা শেলাই-এর কারণে ভব বা পুনর্জন্মের উৎপত্তি হয়। বন্ধুগণ, এভাবেই একজন ভিক্ষু অভিজ্ঞেয় বিষয় জ্ঞাত হন, পরিজ্ঞেয় বিষয় সম্যকরূপে জানেন। অভিজ্ঞেয় বিষয় সম্পূর্ণভাবে জেনে এবং পরিজ্ঞেয় বিষয় সম্যকরূপে জ্ঞাত হয়ে তিনি ইহজীবনেই দুঃখের অন্তসাধন করেন।”</p>
<p><a class='ref sc' id='sc16' href='#sc16'>SC 16</a>এরূপ বলা হলে জনৈক ভিক্ষু স্থবির ভিক্ষুদের বললেন :</p>
<p><a class='ref sc' id='sc17' href='#sc17'>SC 17</a>“বন্ধুগণ, এতক্ষণ ধরে আমাদের নিজস্ব মন্তব্যই ব্যক্ত হলো। চলুন, এখন আমরা ভগবানের নিকট গমনপূর্বক এই বিষয় জ্ঞাপন করি। ভগবান আমাদের যেরূপ ব্যাখ্যা করবেন, সেরূপ সিদ্ধান্তই আমরা গ্রহণ করব।”</p>
<p><a class='ref sc' id='sc18' href='#sc18'>SC 18</a>“হ্যাঁ বন্ধু” বলে স্থবির ভিক্ষুরা সেই ভিক্ষুকে প্রত্যুত্তর দিলেন। অতঃপর সেই স্থবির ভিক্ষুরা ভগবানের নিকট উপস্থিত হলেন। উপস্থিত হয়ে ভগবানকে অভিবাদন করে একপাশে বসলেন। একপাশে উপবেশনের পর সেই স্থবির ভিক্ষুরা তাদের মধ্যে যেই যেই বিষয়ে আলোচনা হয়েছে, তৎসমস্তই ভগবানের নিকট খুলে বললেন। তারপর ভগবানকে জিজ্ঞাসা করলেন :</p>
<p><a class='ref sc' id='sc19' href='#sc19'>SC 19</a>“ভন্তে, আমাদের নিজস্ব মন্তব্যের মধ্যে কার মন্তব্য সবচেয়ে উত্তম?”</p>
<p><a class='ref sc' id='sc20' href='#sc20'>SC 20</a>“হে ভিক্ষুগণ, তোমাদের সকলের মন্তব্যই সুভাষিত ও উত্তম। অধিকন্তু, <span class='add'>(এই পর্যায়ে, এই প্রসঙ্গে)</span> পারায়ণে মৈত্রেয় মানবের প্রশ্নে আমার দ্বারা ভাষিত হয়েছে :</p>
<blockquote class='gatha'>
<p><a class='ref sc' id='sc21' href='#sc21'>SC 21</a>‘উভয় অন্ত জ্ঞাত হয়ে যে প্রাজ্ঞ মধ্যস্থলে লিপ্ত হয় না;<br>
তাকেই আমি বলি মহাপুরুষ, সেই ইহলোকে শেলাই মুক্ত।’<br>
তার অর্থ শ্রবণ করো; উত্তমরূপে মনোনিবেশ করো; আমি বলছি।”</p>
</blockquote>
<p><a class='ref sc' id='sc22' href='#sc22'>SC 22</a>“হ্যাঁ ভন্তে” বলে স্থবির ভিক্ষুরা ভগবানকে প্রত্যুত্তর দিলে ভগবান বলতে লাগলেন :</p>
<p><a class='ref sc' id='sc23' href='#sc23'>SC 23</a>“ভিক্ষুগণ, স্পর্শ হচ্ছে প্রথম অন্ত। স্পর্শের কারণ বা সমুদয় হচ্ছে দ্বিতীয় অন্ত। মধ্যস্থল বলা হয় স্পর্শের নিরোধকে এবং তৃষ্ণাকেই বলা হয় শেলাই। ভিক্ষুগণ, শেলাই-এর কারণে ভব বা পুনর্জন্মের উৎপত্তি হয়। ভিক্ষুগণ, এভাবেই একজন ভিক্ষু অভিজ্ঞেয় বিষয় জ্ঞাত হন, পরিজ্ঞেয় বিষয় সম্যকরূপে জানেন। অভিজ্ঞেয় বিষয় সম্পূর্ণভাবে জেনে এবং পরিজ্ঞেয় বিষয় সম্যকরূপে জ্ঞাত হয়ে তিনি ইহজীবনেই দুঃখের অন্তসাধন করেন।”</p>
<p class='end'><a class='ref sc' id='sc24' href='#sc24'>SC 24</a>মধ্য সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
