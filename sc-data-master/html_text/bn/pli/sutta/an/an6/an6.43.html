<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.43' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>ধার্মিক বর্গ</li>
</ul>
<h1 class='sutta'>৬.৪৩. নাগ সূত্র</h1>
</header>
<p><a class='ref sc' id='sc1' href='#sc1'>SC 1</a>একসময় ভগবান শ্রাবস্তীর নিকটস্থ জেতবনে অনাথপিণ্ডিক নির্মিত আরামে অবস্থান করছিলেন। অতঃপর ভগবান পূর্বাহ্ণ সময়ে চীবর পরিধানপূর্বক পাত্র-চীবর নিয়ে শ্রাবস্তীতে পিণ্ডচারণের জন্য প্রবিষ্ট হলেন। শ্রাবস্তীতে পিণ্ডচারণ করে আহারকৃত্য সমাপনে আয়ুষ্মান আনন্দকে ডেকে বললেন :</p>
<p><a class='ref sc' id='sc2' href='#sc2'>SC 2</a>“হে আনন্দ, চল, দিবাবিহারের নিমিত্তে যেখানে মিগারমাতার পূর্বারাম প্রাসাদ সেখানে যাই।”</p>
<p><a class='ref sc' id='sc3' href='#sc3'>SC 3</a>“হ্যাঁ ভন্তে” বলে আয়ুষ্মান আনন্দ ভগবানকে প্রত্যুত্তর দিলেন। অতঃপর ভগবান আয়ুষ্মান আনন্দের সাথে মিগারমাতার পূর্বারাম প্রাসাদে গেলেন। অতঃপর ভগবান সায়াহ্নকালে নির্জনতা হতে উত্থিত হয়ে আয়ুষ্মান আনন্দকে ডেকে বললেন :</p>
<p><a class='ref sc' id='sc4' href='#sc4'>SC 4</a>“হে আনন্দ, চল, স্নানের জন্য পূর্বকোষ্টকে যাই।”</p>
<p><a class='ref sc' id='sc5' href='#sc5'>SC 5</a>“হ্যাঁ ভন্তে” বলে আয়ুষ্মান আনন্দ ভগবানকে প্রত্যুত্তর দিলেন। অতঃপর ভগবান স্নান করার জন্য আয়ুষ্মান আনন্দের সাথে পূর্বকোষ্টকে গেলেন। পূর্বকোষ্টকে স্নান করে জল হতে উঠে শরীর শুকানোর জন্য একটি চীবর <span class='add'>(পরিধান)</span> দাঁড়িয়ে রইলেন।</p>
<p><a class='ref sc' id='sc6' href='#sc6'>SC 6</a>সেই সময়ে কোশলরাজ প্রসেনজিতের শ্বেত নামক হস্তী মহাতূর্যধ্বনিসহ নানান তাল-বাদ্য-বাজনা-সহকারে স্নান স্থান হতে চলে আসছিল। তা জন-সাধারণেরা দেখে পরস্পর এরূপ বলতে লাগল : ‘সত্যিই মহাশয়, রাজহস্তী অভিরূপ, দর্শনীয়, প্রাসাদিক। সত্যিই মহাশয়, রাজহস্তীর কী বিশাল দেহ, সত্যিই, মহাশয়, এই নাগ <span class='add'>(হস্তী)</span> প্রকৃতই নাগ।’ এরূপ বলা হলে আয়ুষ্মান উদায়ী ভগবানকে বললেন :</p>
<p><a class='ref sc' id='sc7' href='#sc7'>SC 7</a>“ভন্তে, জনতারা এই প্রকাণ্ড, বৃহদাকার হস্তী দেখে বলছে যে, ‘সত্যিই, মহাশয়, এই হস্তী প্রকৃতই নাগ ।’ অধিকন্তু, আর অন্য কীসের বৃহদাকার দর্শন করে জনতারা বলে যে ‘সত্যিই, মহাশয়, এই নাগ প্রকৃতই নাগ’।”</p>
<p><a class='ref sc' id='sc8' href='#sc8'>SC 8</a>“হে উদায়ী, জনতারা প্রকাণ্ড, বৃহদাকার হস্তী দেখে বলছে যে, ‘সত্যিই, মহাশয়, এই হস্তী প্রকৃতই নাগ বটে।’ অধিকন্তু, প্রকাণ্ড, বৃহদাকার অশ্ব দেখে বলে যে, ‘সত্যিই, মহাশয়, এই অশ্ব প্রকৃতই নাগ বটে।’ প্রকাণ্ড, বৃহদাকার গরু দেখে বলে যে, ‘সত্যিই, মহাশয়, এই গরু প্রকৃতই নাগ বটে।’ প্রকাণ্ড, বৃহদাকার সর্প দেখে বলে যে, ‘সত্যিই, মহাশয়, এই সর্প প্রকৃতই নাগ বটে।’ প্রকাণ্ড, বৃহদাকার বৃক্ষ দেখে বলে যে, ‘সত্যিই, মহাশয়, এই বৃক্ষ প্রকৃতই নাগ বটে।’ প্রকাণ্ড, বৃহদাকার মনুষ্য দেখে বলে যে, ‘সত্যিই, মহাশয়, এই মানুষ প্রকৃতই নাগ বটে।’ অপিচ, উদায়ী, মার-ব্রহ্মাসহ দেবলোক ও পৃথিবীস্থ শ্রমণ-ব্রাহ্মণ ও দেব-মনুষ্যদের যিনি কায়, বাক্য ও মনের দ্বারা ক্ষতিসাধন করেন না, তাকেই আমি ‘নাগ’ বলি।”</p>
<p><a class='ref sc' id='sc9' href='#sc9'>SC 9</a>“আশ্চর্য! ভন্তে, অদ্ভুত! ভন্তে, ভগবান কর্তৃক তা সত্যিই সুভাষিত হয়েছে যে ‘উদায়ী, মার, ব্রহ্মাসহ দেবলোক ও পৃথিবীস্থ শ্রমণ-ব্রাহ্মণ ও দেব-মনুষ্যদের যিনি কায়, বাক্য ও মনের দ্বারা ক্ষতিসাধন করেন না, তাকেই আমি নাগ বলি।’ এখন, অবশ্যই আমি ভগবান কর্তৃক সুভাষিত বিষয়টি এই গাথার দ্বারা অনুমোদন করব :</p>
<blockquote class='gatha'>
<p><a class='ref sc' id='sc10' href='#sc10'>SC 10</a>মানবপুত্র সম্বুদ্ধ আত্মদান্ত সমাহিত,<br>
অবস্থানরত ব্রহ্মপথে চিত্ত দমনে রত;<br>
সর্বধর্মে পারঙ্গম তিনি শ্রেষ্ঠ নমস্য,<br>
সকল লোকের পূজনীয় ধন্য আরাধ্য;<br>
দেবগণও করেন তাকে পূজা আরাধন,<br>
অর্হতের নিকট পাই তারই বিবরণ।<br>
সর্ব সংযোজন যার হয়েছে প্রহীন,<br>
ক্লেশবন হতে যিনি হলেন বনহীন;<br>
শৈলহীন স্বর্ণের ন্যায় হয়ে কাম বর্জিত,<br>
নৈস্ক্রম্যে হন তিনি অতীব অভিরত।<br>
পর্বতমালার মধ্যে যেমন শ্রেষ্ঠ হিমালয়,<br>
সকলজনের মধ্যে তেমন নাগ শ্রেষ্ঠ হয়;<br>
সর্ব নাগের মধ্যে আবার শ্রেষ্ঠ অনুত্তর,<br>
সত্য নামক বুদ্ধনাগ মহতো প্রবর।<br>
তেমন বুদ্ধনাগের গুণ করব এখন ভাষণ,<br>
পাপ নাহি করেন তিনি কভূ কদাচন;<br>
শীল, করুণা হচ্ছে যে তার সম্মুখ পদদ্বয়,<br>
তপ, ব্রহ্মচর্যাকে তার অপর চরণ কয়;<br>
শ্রদ্ধা হচ্ছে শুণ্ড তার দন্ত উপেক্ষা,<br>
স্মৃতি হচ্ছে গ্রীবা আর শির যে প্রজ্ঞা;<br>
আঘ্রাণ বা বীমংসা তার ধর্মচিন্তন,<br>
পুচ্ছ হচ্ছে বিবেক আর উদর বিদর্শন;<br>
সুদক্ষ ধ্যানী তিনি পরম শ্বাসে রত,<br>
অধ্যাত্মভাবে হয়েছেন অতি সমাহিত;<br>
গমনকালে সমাহিত দাঁড়ানেও তাই,<br>
উপবেশন ও শয়নে বিস্মৃতিভাব নাই।<br>
এরূপে বুদ্ধনাগ সংযত সর্বক্ষণ,<br>
ইহা বুদ্ধনাগের গুণ জান সর্বজন।<br>
দোষপূর্ণ বিষয়াদি করিয়া বর্জন,<br>
অনবদ্য খাদ্য তিনি করেন ভোজন;<br>
খাদ্য-বস্ত্র লভিয়া ভবিষ্যতের তরে,<br>
মজুদকরণ কর্ম কদাচ না করে;<br>
অনু-স্থূল সংযোজন সব করিয়া ছেদন,<br>
অনপেক্ষভাবে করেন সর্বত্র গমন।<br>
জলে জাত প্রবর্ধিত শ্বেত পদ্ম যেমন,<br>
অনুলিপ্ত নাহি হয় জলে কদাচন।<br>
সেরূপে বুদ্ধনাগ ইহধামে করেন জন্মধারণ,<br>
পদ্মের ন্যায় সংসার জলে লিপ্ত নাহি কদাচন;<br>
ইন্ধনহীনে মহা-অগ্নি নিভিয়া গেলে,<br>
অঙ্গার উপশান্তে নিবৃত সকলে বলে।<br>
ঠিক সেরূপে অর্থ প্রকাশিনী নাগের উপমা,<br>
বিজ্ঞজন কর্তৃক হলো তার বর্ণনা।<br>
অর্হৎ নাগে করল ভাষণ মহানাগের গুণ,<br>
ক্ষীণাসব নাগ সবে তাহা পরিজ্ঞাত হউন;<br>
রাগ-দ্বেষ-মোহহীন অনাসবী নাগ বুদ্ধ,<br>
রূপকায় ত্যাজিয়া লভিবেন নির্বাণ পরিশুদ্ধ।</p>
</blockquote>
<p class='end'><a class='ref sc' id='sc11' href='#sc11'>SC 11</a>নাগ সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
