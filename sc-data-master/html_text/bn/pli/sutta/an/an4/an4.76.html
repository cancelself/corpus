<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='an4.76' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>চতুষ্ক নিপাত</li>
<li class='vagga'>সম্যক বর্গ</li>
</ul>
<h1 class='sutta'>৪.৭৬. কুশীনগর সূত্র</h1>
</header>
<p><a class='ref sc' id='sc1' href='#sc1'>SC 1</a>একসময় ভগবান কুশীনগরে মল্লদের শালবনে যমক শালবৃক্ষের মাঝখানে অবস্থান করছিলেন, পরিনির্বাণমঞ্চে। তখন ভগবান ভিক্ষুগণকে আহ্বান করলেন, “হে ভিক্ষুগণ,” “হ্যাঁ ভদন্ত” বলে ভিক্ষুগণ ভগবানকে প্রত্যুত্তর প্রদান করলেন। ভগবান এরূপ বললেন :</p>
<p><a class='ref sc' id='sc2' href='#sc2'>SC 2</a>“ভিক্ষুগণ, তোমাদের মধ্যে একজন ভিক্ষুর মনেও কি বুদ্ধ, ধর্ম, সংঘ, মার্গ, পটিপদা সম্বন্ধে কোনো প্রকার সন্দেহ, সংশয় রয়েছে? সন্দেহ থাকলে জিজ্ঞাসা করো, যাতে করে পরবর্তীকালে এরূপ মনস্তাপ করতে না হয় : ‘শাস্তা আমাদের সামনে ছিলেন, অথচ সেই সম্মুখস্থ ভগবানকে প্রশ্ন জিজ্ঞাসা করতে সক্ষম হইনি।’ শাস্তা এরূপ বললেও সেই ভিক্ষুগণ নীরব রইলেন।” ভগবান দ্বিতীয়বার ভিক্ষুগণকে আহ্বান করে বললেন, “ভিক্ষুগণ, তোমাদের মধ্যে একজন ভিক্ষুর মনেও কি বুদ্ধ, ধর্ম, সংঘ, মার্গ, পটিপদা সম্বন্ধে কোনো প্রকার সন্দেহ, সংশয় রয়েছে? সন্দেহ থাকলে জিজ্ঞাসা করো, যাতে করে পরবর্তীকালে এরূপ মনস্তাপ করতে না হয় : ‘শাস্তা আমাদের সামনে ছিলেন, অথচ সেই সম্মুখস্থ ভগবানকে প্রশ্ন জিজ্ঞাসা করতে সক্ষম হইনি।’ শাস্তা এরূপ বললেও সেই ভিক্ষুগণ দ্বিতীয়বারের মতো নীরব রইলেন।” ভগবান তৃতীয়বার ভিক্ষুগণকে আহ্বান করে বললেন, “ভিক্ষুগণ, তোমাদের মধ্যে একজন ভিক্ষুর মনেও কি বুদ্ধ, ধর্ম, সংঘ, মার্গ, পটিপদা সম্বন্ধে কোনো প্রকার সন্দেহ, সংশয় রয়েছে? সন্দেহ থাকলে জিজ্ঞাসা করো, যাতে করে পরবর্তীকালে এরূপ মনস্তাপ করতে না হয় : ‘শাস্তা আমাদের সামনে ছিলেন, অথচ সেই সম্মুখস্থ ভগবানকে প্রশ্ন জিজ্ঞাসা করতে সক্ষম হইনি।’ শাস্তা এরূপ বললেও সেই ভিক্ষুগণ তৃতীয়বারের মতো নীরব রইলেন।”</p>
<p><a class='ref sc' id='sc3' href='#sc3'>SC 3</a>অতঃপর ভগবান ভিক্ষুগণকে আহ্বান করে বললেন, “ভিক্ষুগণ, যদি শাস্তার প্রতি গৌরববশে জিজ্ঞাসা না কর, তাহলে বন্ধু বিবেচনা করে, বন্ধুর কাছে প্রকাশ করার মতো প্রকাশ করো।” শাস্তা এরূপ বললেও সেই ভিক্ষুগণ নীরব রইলেন। তখন আয়ুষ্মান আনন্দ ভগবানকে এরূপ বললেন, “অতি আশ্চর্য! ভন্তে, আমি অতীব প্রসন্ন। এই ভিক্ষুসংঘের মধ্যে একজন ভিক্ষুর মনেও বুদ্ধ, ধর্ম, সংঘ, মার্গ, পটিপদা সম্বন্ধে কোনো প্রকার সন্দেহ, সংশয় নেই।”</p>
<p><a class='ref sc' id='sc4' href='#sc4'>SC 4</a>আনন্দের এ কথা শুনে ভগবান বললেন, “হে আনন্দ, তুমি প্রসন্ন বলছ। আনন্দ, তথাগতের জ্ঞানে এটা জ্ঞাত যে, ‘এই ভিক্ষুসংঘের মধ্যে একজন ভিক্ষুর মনেও বুদ্ধ, ধর্ম, সংঘ, মার্গ, পটিপদা সম্বন্ধে কোনো প্রকার সন্দেহ, সংশয় নেই’। আনন্দ, এই পাঁচশত ভিক্ষুর মধ্যে যে সবচেয়ে পশ্চাদ্‌বর্তী সেও স্রোতাপন্ন, অপায় বিনিপাত নিরয় হতে উত্তীর্ণ।” <span class='add'>(ষষ্ঠ সূত্র)</span></p>
<footer>
<p>অনুবাদক : <span class='author'>ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
