<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='an4.36' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>চতুষ্ক নিপাত</li>
<li class='vagga'>চক্র বর্গ</li>
</ul>
<h1 class='sutta'>৪.৩৬. দ্রোণ সূত্র</h1>
</header>
<p><a class='ref sc' id='sc1' href='#sc1'>SC 1</a>একসময় ভগবান উক্কট্‌ঠ এবং সেতব্য নগরের মধ্যবর্তী দীর্ঘ রাস্তা দিয়ে গমন করছিলেন। দ্রোণ ব্রাহ্মণও সে পথে গমন করছিল। দ্রোণ ব্রাহ্মণ ভগবানের পাদদ্বয়ের তলদেশে দুটি চক্র; চক্রে অরা-নেমি-নাভিযুক্ত সহস্র চিহ্ন অঙ্কিত সর্বকার পরিপূর্ণ দেখতে পায়। তখন তার এ চিন্তা উদয় হল-“এ মহাশয় বড়োই আশ্চর্য! বড়োই অদ্ভুত! এরূপ পদচিহ্ন সাধারণ মানুষের হয় না।”</p>
<p><a class='ref sc' id='sc2' href='#sc2'>SC 2</a>অতঃপর ভগবান পথপার্শ্বস্থ কোনো এক বৃক্ষমূলে পদ্মাসনে বসে দেহ ঋজু রেখে নির্বাণ অভিমুখে স্মৃতি উপস্থাপিত করেন। দ্রোণ ব্রাহ্মণ ভগবানের পদ অনুসরণ করে রমণীয়, প্রসাদনীয়, শান্ত-সংযত ইন্দ্রিয়, শান্ত-দান্ত, রক্ষিত, শান্তমন এবং উৎকৃষ্ট সংযম-উপশমেরত নাগ ভগবানকে বৃক্ষমূলে উপবিষ্ট অবস্থায় দেখতে পায়। অতঃপর সে ভগবানের নিকট উপস্থিত হয়ে এরূপ বলে, ‘আপনি নিশ্চয় আমাদের দেবতা হবেন?’ ব্রাহ্মণের প্রশ্নের উত্তরে বুদ্ধ বলেন, ‘হে ব্রাহ্মণ, আমি দেবতা নই।’ ‘গন্ধর্ব হবেন?’ ‘ব্রাহ্মণ, আমি গন্ধর্ব নই।’ ‘যক্ষ হবেন?’ ‘ব্রাহ্মণ, আমি যক্ষ নই।’ ‘মানব হবেন?’ ‘ব্রাহ্মণ, আমি মানব নই।’</p>
<p><a class='ref sc' id='sc3' href='#sc3'>SC 3</a>এবার দ্রোণ ব্রাহ্মণ ভগবানকে এরূপ বলে ওঠে-“আপনি আমাদের দেবতা হবেন? এরূপ জিজ্ঞাসিত হলে : ‘ব্রাহ্মণ, আমি দেবতা নই’ বলেন; ‘গন্ধর্ব হবেন?’ এরূপ জিজ্ঞাসিত হলে : ‘ব্রাহ্মণ, আমি গন্ধর্ব নই’ বলেন; যক্ষ হবেন?” এরূপ জিজ্ঞাসিত হলে : ‘ব্রাহ্মণ, আমি যক্ষ নই’ বলেন; ‘মানব হবেন?’ এরূপ জিজ্ঞাসিত হলে : ‘ব্রাহ্মণ, আমি মানব নই’ বলেন; তাহলে আপনি কীভাবে অবস্থান করেন?</p>
<p><a class='ref sc' id='sc4' href='#sc4'>SC 4</a>যাদের আসবসমূহ অপরিত্যক্ত, তাদেরকে আমি দেবতা বলি। সেসব আসব আমার প্রহীন হয়েছে, মূল উচ্ছিন্ন তালবৃক্ষের ন্যায় তা আর ভবিষ্যতে উৎপন্ন হবে না। যাদের আসবসমূহ অপরিত্যক্ত, তাদেরকে আমি গন্ধর্ব বলি। সেসব আসব আমার প্রহীন হয়েছে, মূল উচ্ছিন্ন তালবৃক্ষের ন্যায় তা আর ভবিষ্যতে উৎপন্ন হবে না। যাদের আসবসমূহ অপরিত্যক্ত, তাদেরকে আমি যক্ষ বলি। সেসব আসব আমার প্রহীন হয়েছে, মূল উচ্ছিন্ন তালবৃক্ষের ন্যায় তা আর ভবিষ্যতে উৎপন্ন হবে না। যাদের আসবসমূহ অপরিত্যক্ত, তাদেরকে আমি মানব বলি। সেসব আসব আমার প্রহীন হয়েছে, মূলউচ্ছিন্ন তালবৃক্ষের ন্যায় তা আর ভবিষ্যতে উৎপন্ন হবে না। যেমন : উৎপল, পদুম, শ্বেতপদ্ম জলে উৎপন্ন, বৃদ্ধিপ্রাপ্ত হয়ে জলে লিপ্ত না হয়ে স্থিত থাকে; এরূপে আমিও জগতে উৎপন্ন বৃদ্ধিপ্রাপ্ত হয়ে তাতে লিপ্ত না হয়ে জগতের ঊর্ধ্বে অবস্থান করি। হে ব্রাহ্মণ, আমাকে বুদ্ধ বলে ধারণা কর।</p>
<blockquote class='gatha'>
<p><a class='ref sc' id='sc5' href='#sc5'>SC 5</a>“যেভাবে হয় দেব উৎপত্তি আর গন্ধর্ব জনম,<br>
সেভাবে করি আমি যক্ষ মনুষ্যতে বিচরণ।<br>
ছিন্নভিন্ন, ধ্বংস করি যত সব তৃষ্ণা,<br>
তাই আমার ক্ষীণ ভব দুঃখ-যন্ত্রণা।<br>
পুণ্ডরীক নাহি হয় লিপ্ত কোনো জলে,<br>
বুদ্ধ হয়ে আমিও নির্লিপ্ত এ জগতে।” <span class='add'>(ষষ্ঠ সূত্র)</span></p>
</blockquote>
<footer>
<p>অনুবাদক : <span class='author'>ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
