<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='an4.159' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>চতুষ্ক নিপাত</li>
<li class='vagga'>ইন্দ্রিয় বর্গ</li>
</ul>
<h1 class='sutta'>৪.১৫৯. ভিক্ষুণী সূত্র</h1>
</header>
<p><a class='ref sc' id='sc1' href='#sc1'>SC 1</a>আমি এরূপ শুনেছি, একসময় আয়ুষ্মান আনন্দ কৌশাম্বীতে ঘোষিতারামে অবস্থান করছিলেন। তখন জনৈকা ভিক্ষুণী জনৈক পুরুষকে আহ্বান করে এরূপ বলল, “হে পুরুষ, তুমি এখানে এসে কথা শুন। আর্য আনন্দের নিকট উপস্থিত হয়ে তাঁকে কৃতাঞ্জলিপূর্ণ বন্দনা করে বলবে : ‘ভন্তে, অমুক ভিক্ষুণী অধিকতর পীড়িতা, দুঃখিতা। তিনি আপনাকে বন্দনা করছেন। ভন্তে, এটা উত্তম হবে যদি আপনি অনুকম্পাপূর্বক ভিক্ষুণী আবাসে উপস্থিত হয়ে সেই ভিক্ষুণীকে দেখে আসেন।’”</p>
<p><a class='ref sc' id='sc2' href='#sc2'>SC 2</a>‘আর্যে, তাই হোক’ বলে সেই পুরুষ ভিক্ষুণীকে প্রতিশ্রুতি দিয়ে আয়ুষ্মান আনন্দের নিকট উপস্থিত হয়ে অভিবাদনপূর্বক একপার্শ্বে উপবেশন করল। অতঃপর আয়ুষ্মান আনন্দকে এরূপ বলল, “ভন্তে, অমুক ভিক্ষুণী অধিকতর পীড়িতা, দুঃখিতা। তিনি আপনাকে বন্দনা করছেন। ভন্তে, এটা উত্তম হবে যদি আপনি অনুকম্পাপূর্বক ভিক্ষুণী আবাসে উপস্থিত হয়ে সেই ভিক্ষুণীকে দেখে আসেন”। আয়ুষ্মান আনন্দ তুষ্ণীভাবে সম্মতি দিলেন।</p>
<p><a class='ref sc' id='sc3' href='#sc3'>SC 3</a>অতঃপর আয়ুষ্মান আনন্দ চীবর পরিধানপূর্বক পাত্র গ্রহণ করে ভিক্ষুণী আবাসে সেই ভিক্ষুণীর নিকট উপস্থিত হলেন। সেই ভিক্ষুণী আয়ুষ্মান আনন্দকে দূর থেকে আসতে দেখে আপাদমস্তক আবৃত করে মঞ্চে শয়ন করল। আনন্দ ভিক্ষুণীর নিকট উপস্থিত হয়ে প্রজ্ঞাপ্ত আসনে উপবেশন করলেন। উপবিষ্ট অবস্থায় সেই ভিক্ষুণীকে এরূপ বললেন, “ভগিনী, এ শরীর আহারজাত, আহারাশ্রিত হলেও আহার ত্যাগ করা উচিত; তৃষ্ণাজাত, তৃষ্ণাশ্রিত হলেও তৃষ্ণা ত্যাগ করা উচিত; মানজাত, মানাশ্রিত হলেও মান ত্যাগ করা উচিত। এই শরীর মৈথুনজাত হলেও মৈথুনে <span class='add'>(নির্বাণ)</span> সেতু ধ্বংস হয় বলে ভগবান কর্তৃক ব্যক্ত হয়েছে।”</p>
<p><a class='ref sc' id='sc4' href='#sc4'>SC 4</a>“ভগিনী, এ শরীর আহারজাত, আহারাশ্রিত হলেও আহার ত্যাগ করা উচিত-এরূপে এটি বলা হয়েছে। কী কারণে তা বলা হয়েছে? এ জগতে ভিক্ষু সতর্কতার সাথে আহার পরিভোগ করে : ‘ক্রীড়ার জন্য নয়, প্রমত্ততার জন্য নয়, <span class='add'>(অঙ্গ-প্রত্যঙ্গ)</span> বৃদ্ধি সাধনের জন্য নয়, সৌন্দর্য বৃদ্ধির জন্য নয়, শুধুমাত্র এই চতুর্মহাভৌতিক দেহের স্থিতি ও রক্ষার জন্য, ক্ষুধা-রোগ নিবারণার্থ, ব্রহ্মচর্যের অনুগ্রহার্থ, পুরানো ক্ষুধা-যন্ত্রণা বিনাশার্থ, নতুন যন্ত্রণা অনুৎপাদনার্থ আমি ভোজন করছি। এ পরিমিত ভোজন আমার মধ্যম প্রতিপদার অবস্থা প্রকাশিত হবে এবং আমি অনবদ্য সুখে অবস্থান করতে পারব।’ সে অন্য সময় আহারে আশ্রিত হলেও <span class='add'>(পরে)</span> আহার ত্যাগ করে। ‘ভগিনী, এ শরীর আহারজাত, আহারাশ্রিত হলেও আহার ত্যাগ করা উচিত’-এরূপে যা বলা হয়েছে, তা এ কারণে বলা হয়েছে।”</p>
<p><a class='ref sc' id='sc5' href='#sc5'>SC 5</a>“ভগিনী, এ শরীর তৃষ্ণাজাত, তৃষ্ণাশ্রিত হলেও তৃষ্ণা ত্যাগ করা উচিত-এরূপে এটি বলা হয়েছে। কী কারণে তা বলা হয়েছে? এ জগতে ভিক্ষু শ্রবণ করে যে, ‘অমুক ভিক্ষু আসবসমূহ ক্ষয় করে স্বয়ং অভিজ্ঞা দ্বারা এ জীবনে অনাসক্তিপূর্ণ চিত্তবিমুক্তি, প্রজ্ঞাবিমুক্তি সাক্ষাৎ করে অবস্থান করছে।’ তখন সে এরূপ চিন্তা করে, ‘আমিও বা কেন আসবসমূহ ক্ষয় করে স্বয়ং অভিজ্ঞা দ্বারা এ জীবনে অনাসক্তিপূর্ণ চিত্তবিমুক্তি, প্রজ্ঞাবিমুক্তি সাক্ষাৎ করে অবস্থান করতে পারব না’। সে অন্য সময় তৃষ্ণায় আশ্রিত হলেও <span class='add'>(পরে)</span> তৃষ্ণা ত্যাগ করে। ‘ভগিনী, এ শরীর তৃষ্ণাজাত, তৃষ্ণাশ্রিত হলেও তৃষ্ণা ত্যাগ করা উচিত’-এরূপে যা বলা হয়েছে, তা এ কারণে বলা হয়েছে।”</p>
<p><a class='ref sc' id='sc6' href='#sc6'>SC 6</a>“ভগিনী, এ শরীর মানজাত, মানাশ্রিত হলেও মান ত্যাগ করা উচিত-এরূপে এটি বলা হয়েছে। কী কারণে তা বলা হয়েছে? এ জগতে ভিক্ষু শ্রবণ করে যে, ‘অমুক ভিক্ষু আসবসমূহ ক্ষয় করে এ জীবনে স্বয়ং অভিজ্ঞা দ্বারা অনাসক্তিপূর্ণ চিত্তবিমুক্তি, প্রজ্ঞাবিমুক্তি সাক্ষাৎ করে অবস্থান করছে।’ তখন সে এরূপ চিন্তা করে : ‘সেই আয়ুষ্মান আসবসমূহ ক্ষয় করে স্বয়ং অভিজ্ঞা দ্বারা এ জীবনে অনাসক্তিপূর্ণ চিত্তবিমুক্তি, প্রজ্ঞাবিমুক্তি সাক্ষাৎ করে অবস্থান করতে পারলে, আমি কেন পারব না’। সে অন্য সময় মানাশ্রিত হলেও <span class='add'>(পরে)</span> মান ত্যাগ করে। ‘ভগিনী, এ শরীর মানজাত, মানাশ্রিত হলেও মান ত্যাগ করা উচিত’-এরূপে যা বলা হয়েছে, তা এ কারণে বলা হয়েছে।”</p>
<p><a class='ref sc' id='sc7' href='#sc7'>SC 7</a>“ভগিনী, এ শরীর মৈথুনজাত, কিন্তু মৈথুনে <span class='add'>(নির্বাণ)</span> সেতু ধ্বংস হয় বলে ভগবান কর্তৃক ব্যক্ত।”</p>
<p><a class='ref sc' id='sc8' href='#sc8'>SC 8</a>অতঃপর সেই ভিক্ষুণী মঞ্চ হতে উঠে উত্তরাসঙ্গ একাংশ করে আয়ুষ্মান আনন্দের পাদদ্বয়ে অবনত শিরে বন্দনা করে এরূপ বলল, “ভন্তে, আমার অপরাধ হয়েছে; আমি মূর্খ ও নির্বোধের ন্যায় যা প্রকাশ করেছি তা অকুশল। আমার যে অপরাধ কৃত হয়েছে তজ্জন্য আমাকে ক্ষমা করুন। আমি ভবিষ্যতের জন্য সংযত হবো।” “যথার্থই, ভগিনী। তোমার অপরাধ হয়েছে; তুমি মূর্খ ও নির্বোধের ন্যায় যা প্রকাশ করেছ, তা অকুশল। যখন তুমি স্বীয় অপরাধ দর্শন করে যথাধর্ম প্রতিকার করেছ, তাই আমরা তোমাকে ক্ষমা করলাম। আর্যবিনয়ে সে-ই সাফল্য লাভ করে, যে জন স্বীয় অপরাধ দর্শন করে যথাধর্ম প্রতিকার করে এবং ভবিষ্যতের জন্য সংযত হয়।” <span class='add'>(নবম সূত্র)</span></p>
<footer>
<p>অনুবাদক : <span class='author'>ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
