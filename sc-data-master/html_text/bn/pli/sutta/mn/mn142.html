<!DOCTYPE html>
<html>
<head>
<meta charset='UTF-8'>
<meta name='author' content='বিনয়েন্দ্রনাথ চৌধুরী'>
<title></title>
</head>
<body>
<article id='mn142' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>উপরি-পঞ্চাশ</li>
<li class='vagga'>৪. বিভঙ্গ-বর্গ</li>
</ul>
<h1>১২. দক্ষিণাবিভঙ্গ সূত্র</h1>
</header>
<p>আমি এইরূপ শুনিয়াছি।</p>
<p>এক সময় ভগবান শাক্যদের মধ্যে অবস্থান করিতেছিলেন কপিলাবাস্তু সমীপে ন্যগ্রোধারামে। তখন মহাপ্রজাপতি গৌতমী নতুন বস্ত্র যুগল লইয়া ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া উপবেশন করিলেন। একান্তে উপবিষ্টা মহাপ্রজাপতি গৌতমী ভগবানকে বলিলেন, ভদন্ত, নব বস্ত্রযুগল ভগবানের উদ্দেশ্য স্বয়ং আমার দ্বারা কর্তিত ও বায়িত (বুনিত) হইয়াছে। ভদন্ত, ভগবান অনুগ্রহপূর্বক গ্রহণ করুন। এইরূপ কথিত হইলে ভগবান মহাপ্রজাপতি গৌতমীকে বলিলেন, গৌতমী, নব বস্ত্রযুগল সংঘকে দাও, সংঘকে প্রদান করিলে আমি ও সংঘ উভয়ই পূজিত হইব। মহাপ্রজাপতি গৌতমী দ্বিতীয়বার, তৃতীয়বার ভগবানকে বলিলেন… । ভগবান দ্বিতীয়বার, তৃতীয়বার একই উত্তর দিলেন।</p>
<p>এইরূপ কথিত হইলে আয়ুষ্মান আনন্দ ভগবানকে বলিলেন, ভদন্ত, ভগবান মহাপ্রজাপতি গৌতমীর নতুন বস্ত্রযুগল গ্রহণ করুন, মহাপ্রজাপতি গৌতমী বহুপকারিণী, ভগবানের মাতৃস্বসা, ক্ষীরদায়িকা, পরিপোষিকা, ভগবানের জননীর মৃত্যুর পর স্তন্য পান করাইয়াছিলেন। ভগবানও মহাপ্রজাপতি গৌতমীর বহু উপকারী। মহাপ্রজাপতি গৌতমী ভগবানের নিকট আসিয়া বুদ্ধ, ধর্ম ও সংঘের শরণাগতা, ভগবানের নিকট আসিবার পর হইতে তিনি প্রাণিহত্যা, চুরি, ব্যভিচার, মিথ্যাবাক্য, সুরা-মদ্যাদি প্রমাদস্থান হইতে বিরতা, ভগবানের সান্নিধ্য লাভের পর হইতে তিনি বুদ্ধ, ধর্ম ও সংঘের প্রতি অচলা শ্রদ্ধাসম্পন্না এবং আর্য প্রিয়শীলে সুপ্রতিষ্ঠিতা। ভগবানের সান্নিধ্য লাভের পর হইতে তিনি দুঃখ, দুঃখসমুদয়, দুঃখনিরোধ ও দুঃখনিরোধগামিনী প্রতিপদায় নিঃসন্দেহ হইয়াছেন। ভগবানও মহাপ্রজাপতি গৌতমীর বহুপকারী।</p>
<p>আনন্দ, ইহা ঠিক, ইহা ঠিক। আনন্দ, কোনো ব্যক্তি (আচার্য) হেতু অন্য এক ব্যক্তি (শিষ্য) বুদ্ধ ধর্ম ও সংঘের শরণাপন্ন হন, সেই শরণদাতার প্রত্যুপকার কখনো শরণগ্রহীতার পক্ষে সম্ভব নহে, এমনকি অভিবাদন, প্রত্যুদ্গমন, কৃতাঞ্জলি কর্ম, সম্মান প্রদর্শন, চীবর, পিণ্ডপাত, শয়নাসন, রোগ প্রতিকারক ভৈষজ্য উপকরণাদি প্রদানের দ্বারাও সম্ভব নহে। কোনো ব্যক্তি সান্নিধ্য অন্য এক ব্যক্তি প্রাণিহত্যা… মদ্যাদি সেবন হইতে বিরত হন। সেই ব্যক্তির উপকার অপরিশোধ্য বলিতেছি… বুদ্ধ, ধর্ম ও সংঘে অচলা শ্রদ্ধাসম্পন্ন… দুঃখ, দুঃখ সমুদয়, দুঃখ নিরোধ ও দুঃখ নিরোধগামিনী প্রতিপদে নিঃসন্দেহ হন… অপরিশোধ্য বলিতেছি।</p>
<p>আনন্দ, এই চৌদ্দ প্রকার-পুদ্গল অনুযায়ী দক্ষিণা (দান); যথা : তথাগত অর্হৎ সম্যকসম্বুদ্ধকে দান দেন, ইহা প্রথম পুদ্গলিক দক্ষিণা, প্রত্যেক-বুদ্ধকে দান (দ্বিতীয়), তথাগতের শিষ্য অর্হৎদিগকে দান (তৃতীয়), অর্হত্ত্ব্বফল সাক্ষাৎক্রিয়ার প্রতিপন্নদিগকে দান (চতুর্থ), অনাগামীদিগকে দান (পঞ্চম), অনামাগীফল সাক্ষাৎক্রিয়ার প্রতিপন্নদিগকে (ষষ্ঠ), সকৃদাগামীকে দান (সপ্তম), সকৃদাগামীফল সাক্ষাৎক্রিয়ার প্রতিপন্নদিগকে (অষ্টম), স্রোতাপন্নদিগকে দান (নবম), স্রোতাপত্তিফল সাক্ষাৎক্রিয়ার প্রতিপন্নদিগকে দান (দশম), কামে বীতরাগী দিগকে দান (একাদশ), শীলবান পৃথগ্‌জনদিগকে দান (দ্বাদশ), পৃথগ্‌জন দুঃশীলদিগকে দান (ত্রয়োদশ) এবং তির্যগ্‌যোনিতে জাত প্রাণিদিগকে দান, ইহা চতুর্দশ দক্ষিণা।</p>
<p>আনন্দ, তথায় তির্যগ্‌জাতিকে দান দিলেও দাতা শতগুণ দান-ফল ভোগ করিতে পারে। দুঃশীল পৃথগ্‌জনকে দান দিলে সহস্রগুণ, শীলবান পৃথগ্‌জনকে দান দিলে শত সহস্র গুণ, বাহ্য কাম্যবস্তুতে বীতরাগকে দান দিলে কোটি শত সহস্র গুণ, স্রোতাপত্তিফল সাক্ষাৎক্রিয়ার প্রতিপন্নকে দান দিলে অসংখ্য অপ্রমেয় ফল ভোগ করিতে পারেন আর স্রোতাপন্ন বা অন্যান্য দিগকে দানের কথাই বা কী?</p>
<p>আনন্দ, সপ্তবিধ সংঘদান। বুদ্ধ প্রমুখ উভয় সংঘকে (ভিক্ষু ভিক্ষুণী) দান ইহা প্রথম দান, তথাগতের পরিনির্বাণের পর উভয় সংঘকে দান (দ্বিতীয়), ভিক্ষুসংঘকে দান (তৃতীয়), ভিক্ষুণী সংঘকে দান (চতুর্থ), ভিক্ষু ভিক্ষুণীর উদ্দেশ্যে দান (পঞ্চম), ভিক্ষুর উদ্দেশ্যে দান (ষষ্ঠ), ও ভিক্ষুণীর উদ্দেশ্যে দান; এইরূপে দান সপ্তবিধ।</p>
<p>আনন্দ, অনাগত ভবিষ্যতে গোত্রভূ (পৃথগ্‌জন হইতে আর্যশ্রেণিতে ঊন্নীত) কাষায়বস্ত্র, দুঃশীল পাপধর্মী ভিক্ষুসংঘের উদ্দেশ্যে দান প্রদান করিলেও সেই দানের ফল অসংখ্য অপ্রমেয় হইবে বলিয়া বলিতেছি। আনন্দ, কোনোভাবেই ভিক্ষুসংঘের উদ্দেশ্যে দান অপেক্ষা ব্যক্তিগত দানকে উৎকৃষ্টতর ফলবহুল বলি না।</p>
<p>আনন্দ, চারি প্রকারে দান বিশুদ্ধ হয়। চারি প্রকার কী? আনন্দ, কোনো দান দাতার সুশীলতায় বিশুদ্ধ হয়, প্রতিগ্রাহকের সুশীলতায় নয়। কোনো দান প্রতিগ্রাহকের সুশীলতায় বিশুদ্ধ হয়, দাতার সুশীলতায় নয়। কোনো দান দাতা এবং প্রতিগ্রাহক উভয়ের পক্ষে বিশুদ্ধ হয় না, কোনো দান দাতা ও প্রতিগ্রাহক উভয়ের দিক হইতে বিশুদ্ধ হয়।</p>
<p>আনন্দ, কিরূপে দায়কের দিক হইতে দান বিশুদ্ধ হয়, প্রতিগ্রাহকের দিক হইতে নহে? দায়ক শীলবান ও কল্যাণধর্মী হয়, প্রতিগ্রাহক দুঃশীল ও পাপধর্মী হয়, এই কারণে দাতার দিক হইতে বিশুদ্ধ হয়।</p>
<p>আনন্দ, কিরূপে দান প্রতিগ্রাহকের দিক হইতে বিশুদ্ধ হয়? আনন্দ, দায়ক দুঃশীল ও পাপধর্মী হয়, কিন্তু প্রতিগ্রাহক শীলবান ও কল্যাণধর্মী হয়। এইরূপে দান প্রতিগ্রাহকের দিক হইতে বিশুদ্ধ হয়।</p>
<p>আনন্দ, কিরূপে দান দায়ক ও প্রতিগ্রাহক উভয়ের দিক হইতে বিশুদ্ধ হয় না? আনন্দ, দায়ক ও প্রতিগ্রাহক উভয়েই দুঃশীল ও পাপধর্মী হয়। এই কারণে… বিশুদ্ধ হয় না।</p>
<p>আনন্দ, কিরূপে দান দায়ক ও প্রতিগ্রাহক উভয়ের দিক হইতে বিশুদ্ধ হয়? আনন্দ, দাতা ও প্রতিগ্রাহক উভয়ে শীলবান ও কল্যাণধর্মী হয়, এইরূপে… বিশুদ্ধ হয়।</p>
<p>আনন্দ, এই চারি প্রকারে দান বিশুদ্ধ হয়।</p>
<p>ভগবান ইহা বিবৃত করিলেন।</p>
<p>ইহা বলিয়া অতঃপর শাস্তা সুগত গাথায় বলিলেন :</p>
<p>যে শীলবান ব্যক্তি কর্মফলের প্রতি বিশ্বাস রাখিয়া ধর্মভাবে লব্ধ বস্তু প্রসন্নচিত্তে দুঃশীলকে প্রদান করেন, সেই দান দায়কের পক্ষ হইতে বিশুদ্ধ হয়।</p>
<p>যে দুঃশীল ব্যক্তি অধর্মভাবে লব্ধ বস্তু কর্মফলের প্রতি বিশ্বাস না রাখিয়া প্রসন্নচিত্তে শীলবানকে প্রদান করেন, সেই দান প্রতিগ্রাহকের দিক হইতে বিশুদ্ধ হয়।</p>
<p>যে দুঃশীল ব্যক্তি অধর্মভাবে লব্ধ বস্তু কর্মফলের প্রতি বিশ্বাস না রাখিয়া অপ্রসন্নচিত্তে দুঃশীলকে প্রদান করে, সেই দান বিপুল ফলপ্রসু হয় না বলিয়া বলিতেছি।</p>
<p>যে শীলবান ব্যক্তি ধর্মভাবে লব্ধ বস্তু কর্মফলে বিশ্বাস রাখিয়া সুপ্রসন্নচিত্তে শ্রদ্ধা-সহকারে শীলবান ব্যক্তিকে দান করেন, সেই দান বিপুল ফলপ্রসু বলিয়া বলিতেছি।</p>
<p>যে বীতরাগ ব্যক্তি কর্মফলের প্রতি বিশ্বাস রাখিয়া ধর্মভাবে লব্ধ বস্তু বীতরাগ ব্যক্তিকে উদার হৃদয়ে দান করেন, সেই দানসমূহের মধ্যে অগ্রদান বলিয়া বলিতেছি।</p>
<p class='endsutta'>দক্ষিণাবিভঙ্গ সূত্র সমাপ্ত।</p>
<p class='endvagga'>চতুর্থ বিভঙ্গ-বর্গ সমাপ্ত।</p>
<footer>
<p>অনুবাদক : <span class='author'>বিনয়েন্দ্রনাথ চৌধুরী</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
