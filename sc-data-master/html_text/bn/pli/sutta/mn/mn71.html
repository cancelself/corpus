<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn71' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>৩. পরিব্রাজক-বর্গ</li>
</ul>
<h1>১. তেবিজ্জবচ্ছ সূত্র</h1>
</header>
<p>১৮৫. আমি এইরূপ শুনিয়াছি। এক সময় ভগবান বৈশালীর মহাবনে বিহার করিতেছিলেন কূটাগার শালায়। সেই সময় বচ্ছগোত্ত পরিব্রাজক এক পুণ্ডরিক পরিব্রাজকারামে বাস করিতেন। একদিন ভগবান পূর্বাহ্ণ সময়ে নিবাসন পরিহিত হইয়া পাত্র-চীবর লইয়া ভিক্ষার্থ বৈশালীতে প্রবেশ করিলেন। তখন ভগবানের এই ধারণা হইল : ‘এখন বৈশালীতে পিণ্ডাচরণের অতি সকাল বেলা। সুতরাং যেখানে এক পুণ্ডরিক পরিব্রাজকারাম এবং যেখানে বচ্ছগোত্ত পরিব্রাজক আছে তথায় গেলেই ভালো হয়। তখন ভগবান… তথায় গেলেন।</p>
<p>বচ্ছগোত্ত পরিব্রাজক দূর হইতে ভগবানকে আসিতে দেখিলেন, দেখিয়া ভগবানকে বলিলেন, “আসুন ভন্তে, ভগবান, ভন্তে, ভগবানের শুভাগমন (স্বাগতং) হউক। ভন্তে, ভগবান, চিরদিনের পর এখানে আগমনের সুযোগ গ্রহণ করিলেন। বসুন, ভন্তে, ভগবান, এই আসন প্রজ্ঞাপ্ত আছে।”</p>
<p>ভগবান প্রজ্ঞাপ্ত আসনে বসিলেন। বচ্ছগোত্ত পরিব্রাজকও অন্যতর নিচু আসন লইয়া একান্তে বসিলেন, একান্তে উপবিষ্ট বচ্ছগোত্ত পরিব্রাজক ভগবানকে বলিলেন, “শুনা যায় ভন্তে, শ্রমণ গৌতম সর্বজ্ঞ, সর্বদর্শী, নিখিল জ্ঞানদর্শন অবগত আছেন, চলনে, দাঁড়ানে, সুপ্তে ও জাগরণে সদাসর্বদা তাঁহার জ্ঞানদর্শন উপস্থিত (জাগ্রত) থাকে। ভন্তে, যাহারা এরূপ বলে… কেমন তাহারা কি ভগবান সম্বন্ধে যথার্থবাদী? আর ভগবানকে অসত্য দ্বারা নিন্দা করিতেছে নহে তো? ধর্মের অনুকূল বর্ণনা করিতেছে তো? ধর্মানুসারে কোনো বাদানুবাদ নিন্দার কারণ হইবে না তো?”</p>
<p>“বচ্ছ, যাহারা এরূপ বলে : ‘শ্রমণ গৌতম সর্বজ্ঞ…’ তাহারা আমার সম্বন্ধে যথার্থবাদী নহে, অভূত ও অসত্য দ্বারা তাহারা আমার নিন্দা করিতেছে।”</p>
<p>১৮৬. “ভন্তে, কী প্রকারে বর্ণনা করিলে আমরা ভগবানের যথার্থবাদী হইব এবং ভগবানকে অভূত দ্বারা নিন্দা করিব না… ?”</p>
<p>“বচ্ছ, শ্রমণ গৌতম ত্রৈবিদ্য (ত্রিবিদ্যার অধিকারী) হন, এইরূপ বর্ণনাকারী আমার সম্বন্ধে যথার্থবাদী হইবে,…। বচ্ছ, আমি যখন ইচ্ছা করি তখন (১) অনেকবিধ পূর্বনিবাস (পূর্বজন্ম) অনুস্মরণ করিতে পারি, যেমন : এক জন্ম, দুই জন্ম… আকার ও উদ্দেশের সহিত অনেক পূর্বজন্ম অনুস্মরণ করিতে পারি। (২) বচ্ছ, আমি যখন ইচ্ছা করি মনুষ্যশক্তির অতীত, বিশুদ্ধ দিব্যচক্ষু দ্বারা সত্ত্বগণকে দেখিতে পারি : চ্যুত হইতে, উৎপন্ন হইতে, হীন-উৎকৃষ্ট, সুবর্ণ-দুর্বর্ণ, সুগতি-দুর্গতিপরায়ণ, স্বীয় কর্মানুসারে গতিপ্রাপ্ত সত্ত্বগণকে দর্শন করিতে সমর্থ। (৩) বচ্ছ, আমি আসবসমূহের ক্ষয় করিয়া অনাসব চিত্ত-বিমুক্ত, প্রজ্ঞা-বিমুক্ত ইহজীবনে অভিজ্ঞা দ্বারা স্বয়ং প্রত্যক্ষ করিয়া, উপলব্ধি করিয়া অবস্থান করি।…।”</p>
<p>এইরূপ উক্ত হইলে বচ্ছগোত্ত পরিব্রাজক ভগবানকে ইহা বলিলেন, “ভো গৌতম, এমন কোনো গৃহী আছে কি? যে ব্যক্তি গৃহী-সংযোজন (বন্ধন) প্রহান না করিয়া দেহ-ত্যাগ-হেতু দুঃখের অন্তঃসাধন করে?”</p>
<p>“নাই, বচ্ছ, এইরূপ কোনো গৃহস্থ নাই…।”</p>
<p>“ভো গৌতম, এমন কোনো গৃহী আছে কি? যে গৃহস্থ গৃহীবন্ধন ছেদন না করিয়া দেহত্যাগের পর স্বর্গপরায়ণ হইয়াছে?”</p>
<p>“বচ্ছ, একশত নহে, দুইশত নহে, তিনশত নহে, চারিশত নহে, পাঁচশত নহে-তদপেক্ষা অধিক আছে, যে-সকল গৃহী গার্হস্থ্য সংযোজন প্রহান না করিয়া মৃত্যুর পর স্বর্গপরায়ণ হইয়াছে।”</p>
<p>“হে গৌতম, এমন কোনো আজীবক আছেন কি যিনি দেহত্যাগের দ্বারা দুঃখের অন্তঃসাধন করেন?”</p>
<p>“নাই, বচ্ছ!”</p>
<p>“হে গৌতম, কোনো আজীবক দেহত্যাগের পর স্বর্গপরায়ণ আছে কি?”</p>
<p>“বচ্ছ, এখন হইতে একান্নব্বই কল্প পর্যন্ত যাহা আমি স্মরণ করিতেছি, ইতিমধ্যে স্বর্গপরায়ণ কোনো আজীবককে জানি না কেবল একজন ব্যতীত। তিনিও কর্মবাদী, ক্রিয়াবাদী ছিলেন।”</p>
<p>“এইরূপ হইলে হে গৌতম, এই যে তীর্থায়তন (পন্থা) তাহা শূন্য? অন্তত স্বর্গগামীর দ্বারাও শূন্য?”</p>
<p>“হ্যাঁ, বচ্ছ, এই আজীবক পন্থা শূন্য…।”</p>
<p>ভগবান ইহা বলিলেন। বচ্ছগোত্ত পরিব্রাজক সন্তুষ্টচিত্তে ভগবানের ভাষণ অভিনন্দন করিলেন।</p>
<p class='endsutta'>তেবিজ্জবচ্ছ সূত্র সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
