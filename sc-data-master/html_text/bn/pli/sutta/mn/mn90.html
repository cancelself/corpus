<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn90' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>৪. রাজ-বর্গ</li>
</ul>
<h1>১০. কণ্ণকত্থল সূত্র</h1>
</header>
<p class='evam'>(সদা সর্বদা সর্বজ্ঞতা অসম্ভব। বর্ণব্যবস্থা খণ্ডন। দেব-ব্রহ্মা)</p>
<p>৩৭৫. আমি এইরূপ শুনিয়াছি। এক সময় ভগবান উজুকা নগর সমীপে কণ্ণকত্থলে (কর্ণকস্থানে) মৃগদায়ে অবস্থান করিতেছেন। সেই সময় রাজা পসেনদি কোশল কোনো কার্যোপলক্ষে উজুকায় আসিয়াছিলেন। তিনি কোনো এক ব্যক্তিকে আহ্বান করিলেন, “হে পুরুষ, আস, যেখানে ভগবান আছেন, তুমি সেখানে যাও। তথায় গিয়া আমার বাক্যে ভগবানের পাদযুগলে নতশিরে বন্দনা করো, অল্পাবাধ (নীরোগ), অল্পাতঙ্ক, লঘুত্থান (=স্ফুর্তী), বল, স্বচ্ছন্দ-বিহার সম্বন্ধে তাঁহাকে জিজ্ঞাসা করো, (বলো) ‘ভন্তে, রাজা পসেনদি কোশল ভগবানের পাদপদ্মে নতশিরে বন্দনা করিয়াছেন…।’ আর ইহাও বলিও, ‘ভন্তে, আজ প্রাতরাশ ভোজনের পর রাজা পসেনদি কোশল ভগবানকে দর্শনার্থ আসিবেন।’”</p>
<p>“হ্যাঁ, দেব,…।” (সে আদেশ পালন করিল)।</p>
<p>“দুই ভগ্নি সোমা ও সকুলা (উভয়ে) শুনিলেন যে, ‘আজ রাজা… ভগবানকে দর্শনার্থ যাইবেন।’ তখন সোমা ও সকুলা উভয় মহেষী ভোজনস্থানে রাজা পসেনদি কোশল সমীপে উপস্থিত হইয়া বলিলেন, ‘মহারাজ, আমাদের বাক্যে ভগবানের পাদপদ্মে নতশিরে বন্দনা করিবেন। অল্পাবাধ, অল্পাতঙ্ক… জিজ্ঞাসা করিবেন।’”</p>
<p>৩৭৬. তখন রাজা পসেনদি কোশল প্রাতরাশ ভোজনের পর যেখানে ভগবান আছেন সে-স্থানে উপনীত হইলেন। তথায় গিয়া ভগবানকে অভিবাদন করিয়া রাজা একপ্রান্তে বসিলেন, এবং ভগবানকে বলিলেন, “ভন্তে, সোমা ও সকুলা উভয় ভগ্নি ভগবানের পাদপদ্মে নতশিরে বন্দনা করিয়াছে,… ।”</p>
<p>“কেমন, মহারাজ, সোমা ও সকুলা ভগ্নিদ্বয়ের অপর কোনো দূত মিলিল না?”</p>
<p>“ভন্তে, সোমা আর সকুলা দুই ভগ্নি যখন শুনিল যে রাজা… ভগবানকে দর্শনার্থ যাইবেন…। তখন আসিয়া তাহারা আমাকে ইহা বলিল…।”</p>
<p>“সুখী হউক, মহারাজ, সোমা ও সকুলা দুই সহোদরা…।”</p>
<p>৩৭৭. তখন রাজা পসেনদি কোশল ভগবানকে বলিলেন, “ভন্তে, আমি এইরূপ শুনিয়াছি যে শ্রমণ গৌতম এই প্রকার বলেন, ‘এমন কোনো শ্রমণ কিংবা ব্রাহ্মণ নাই যিনি সর্বজ্ঞ, সর্বদর্শী, নিরবশেষ জ্ঞানদর্শন জানিবেন, ইহা সম্ভব নহে।’ যাঁহারা এরূপ বলেন,… ভন্তে, তাঁহারা কি ভগবান সম্বন্ধে সত্যকথা বলেন? অসত্য দ্বারা ভগবানের অপবাদ করিতেছেন কি? ধর্মানুকূল বলিতেছেন তো? এবং ধর্মানুসারে কোনো বাদানুবাদ নিন্দার কারণ হইতেছে না তো?”</p>
<p>“মহারাজ, যাহারা এরূপ বলে, ‘শ্রমণ গৌতম বলিয়াছেন, এমন কোনো শ্রমণ কিংবা ব্রাহ্মণ নাই যিনি সর্বজ্ঞ, সর্বদর্শী, অপরিশেষ জ্ঞানদর্শন জানিবেন, ইহা সম্ভব নহে।’ তাহারা আমার সম্বন্ধে সত্যবাদী নহে; অভূত ও অসত্য দ্বারা তাহারা আমার অপবাদ প্রচার করিতেছে মাত্র।”</p>
<p>৩৭৮. তখন রাজা পসেনদি কোশল বিড়ুঢ়ভ সেনাপতিকে আহ্বান করিলেন, “সেনাপতি, আজ রাজন্তঃপুরে এই কথা-প্রসঙ্গকে উত্থাপন করিয়াছিল?”</p>
<p>“মহারাজ, আকাশগোত্র সঞ্জয় ব্রাহ্মণ।”</p>
<p>তখন রাজা পসেনদি কোশল… এক ব্যক্তিকে ডাকিলেন, “হে পুরুষ, যাও, আমার বাক্যে সঞ্জয়ব্রাহ্মণকে বলো, ‘মহাশয়, আপনাকে রাজা পসেনদি কোশল আহ্বান করিয়াছেন।’”</p>
<p>“হ্যাঁ, দেব,” (আদেশ কার্যে পরিণত হইল।)</p>
<p>তখন রাজা পসেনদি ভগবানকে বলিলেন, “সম্ভবত, ভন্তে, ভগবান অন্য উপলক্ষে কিছু বাক্য ভাষণ করিয়াছেন, তাহা জনসাধারণ অন্যথা বুঝিয়া থাকিবে। ভন্তে, ভগবান যে বাক্য বলিয়াছেন, তাহা কী প্রকার জানেন?”</p>
<p>“মহারাজ, যে বাক্য আমি বলিয়াছি, তাহা আমি জানি। মহারাজ, আমি যে বাণী ঘোষণা করিয়াছি, তাহা এইরূপ : ‘এমন কোনো শ্রমণ কিংবা ব্রাহ্মণ নাই, যিনি একই বারে (=সকিদেব) সমস্ত জানিবেন, সমস্ত দেখিবেন, ইহা সম্ভব নহে।’”</p>
<p>“ভন্তে, ভগবান যুক্তিসঙ্গত (হেতুরূপ) বলিয়াছেন, ভন্তে, ভগবান সুযুক্তিসঙ্গত বলিয়াছেন, ‘তেমন শ্রমণ কিংবা ব্রাহ্মণ নাই, যিনি একই বারে যুগপৎ সমস্ত জানিবেন, সমস্ত দেখিবেন, ইহা সম্ভব নহে।’ ভন্তে, এই চতুর্বিধ বর্ণ : ক্ষত্রিয়, ব্রাহ্মণ, বৈশ্য ও শূদ্র। ভন্তে, এই চারি বর্ণের মধ্যে কোনো বিশেষত্ব আছে কি? কোনো নানাকরণ আছে কি?”</p>
<p>“মহারাজ, চারি বর্ণের মধ্যে অভিবাদন, প্রত্যুত্থান, অঞ্জলিকর্ম ও সমীচীন-কর্মে দুইবর্ণ অগ্র (শ্রেষ্ঠ) বলা হইয়া থাকে, ক্ষত্রিয় আর ব্রাহ্মণ।”</p>
<p>“ভন্তে, আমি ভগবানকে ইহলোক (দৃষ্টধর্ম) সম্বন্ধে জিজ্ঞাসা করি নাই, আমি… পরলোক (সাংপরায়িক) সম্বন্ধে জিজ্ঞাসা করিতেছি…। ভন্তে, এই চারি বর্ণের মধ্যে পারলৌকিক কোনো বিশেষত্ব কিংবা নানাকরণ আছে কি?”</p>
<p>৩৭৯. “মহারাজ, এই পঞ্চ প্রধানীয় অঙ্গ, কোনো পঞ্চ? (১) মহারাজ, ভিক্ষু শ্রদ্ধাবান হয়, তথাগতের বোধির প্রতি শ্রদ্ধা করে, এই প্রকারে সেই ভগবান অর্হৎ…। (২) অল্পাবাধ, নিরাতঙ্ক, অতিশীত-অতিউষ্ণ রহিত মধ্যম সাধনাক্ষম সমপরিপাচক শক্তিযুক্ত হয়। (৩) শঠ ও মায়াবী না হইয়া শাস্তা কিংবা সব্রহ্মচারীদের কাছে যথাভূতভাবে আপনাকে প্রকাশ করে। (৪) আরব্ধবীর্য হয়, অকুশলধর্মের প্রহান ও কুশলধর্মের উৎপাদনের জন্য শক্তিমান, দৃঢ়পরাক্রমশালী, কুশলধর্মে ধূরনিক্ষেপ না করিয়া (লক্ষ্যভ্রষ্ট না হইয়া) বিহার করেন। (৫) প্রজ্ঞাবান হয়-উদয়াস্তগামিনী আর্য, নির্বেধিক সম্যক দুঃখ-ক্ষয়গামিনী, প্রজ্ঞাযুক্ত হয়। মহারাজ, এই পঞ্চ প্রধানীয় (ধ্যানোদ্যোগের) অঙ্গ। যদি মহারাজ,… চারি বর্ণ এই পঞ্চ প্রধানীয় অঙ্গ সংযুক্ত হয়, তবে উহা তাহাদের দীর্ঘকালের হিত-সুখের নিদান হইবে।</p>
<p>“ভন্তে, চারি বর্ণ যদি এই পঞ্চ প্রধানীয় অঙ্গযুক্ত হয়, তবে ভন্তে, উহাদের মধ্যে কোনো ভেদ, কোনো নানাকরণ হইবে কি?”</p>
<p>“মহারাজ, এক্ষেত্রেও আমি তাহাদের প্রধান (=উদ্যোগ) নানাত্বই বলিতেছি, যেমন মহারাজ, দুই দম্য হস্তী, দম্য অশ্ব বা দম্য গরু সুদান্ত ও সুবিনীত (সুশিক্ষিত) হয়; আর দুই দম্য হস্তী, দম্য অশ্ব বা দম্য গর্ব অদান্ত ও অবিনীত হয়। তবে মহারাজ, তাহা কী মনে করেন,… যাহারা সুদান্ত ও সুবিনীত হয়, তাহারা দান্ত হইয়াই দান্ত অধিকার প্রাপ্ত হইবে, দান্ত হইয়াই দান্ত-প্রাপ্যভূমি প্রাপ্ত হইবে?”</p>
<p>“হ্যাঁ, ভন্তে।”</p>
<p>“মহারাজ,… যাহারা অদান্ত, অবিনীত হয়, কেমন, তাহারা অদান্ত হইয়া দান্ত-অধিকার পাইতে পারে, অদান্ত হইয়া দান্ত-প্রাপ্যভূমি লাভ করিতে পারে?”</p>
<p>“নিশ্চয় না, ভন্তে,”</p>
<p>“সেই প্রকারই, মহারাজ, শ্রদ্ধাবান নীরোগ (সুস্থ), অশঠ, অমায়াবী, আরব্ধবীর্য ও প্রজ্ঞাবানের যাহা প্রাপ্য; তাহা নিতান্ত অশ্রদ্ধ, বহুরোগী, শঠ, মায়াবী, অলস ও প্রজ্ঞাহীন ব্যক্তি লাভ করিবে, ইহা সম্ভব নহে।”</p>
<p>৩৮০. “ভন্তে, ভগবান যুক্তিসঙ্গতই বলিয়াছেন, সুযুক্তিসঙ্গতই বলিয়াছেন। ভন্তে, ক্ষত্রিয়, ব্রাহ্মণ, বৈশ্য, শূদ্র, এই চারি বর্ণ; যদি তাহারা এই পঞ্চ প্রধানীয় অঙ্গ সংযুক্ত হয়, সম্যক প্রধানশীল হয়, তবে ভন্তে, এক্ষেত্রে তাহাদের কিছু তারতম্য ও নানাকরণ হইবে না?”</p>
<p>“মহারাজ, এক্ষেত্রে উহাদের একের বিমুক্তির সহিত অপরের বিমুক্তির কিছুমাত্র নানাকরণ বলি না। যেমন মহারাজ, কোনো পুরুষ শুষ্ক শাক-তরু-কাষ্ঠ লইয়া অগ্নি প্রজ্বলিত করে, তেজ প্রাদুর্ভূত করে; অপর পুরুষ শুষ্ক শালকাষ্ঠ… আম্রকাষ্ঠ…; আর… উদম্বর (ডুমুর) কাষ্ঠ লইয়া অগ্নি প্রজ্বলিত করে,…। মহারাজ, তাহা কী মনে করেন, নানা কাষ্ঠ (ইন্ধন) হইতে উৎপন্ন অগ্নিসমূহের কোনো নানকরণ-শিখা হইতে শিখায়, রং হইতে রং-এ, আভা হইতে আভায়, কোনো পার্থক্য হইবে?” “নিশ্চয় না, ভন্তে।”</p>
<p>“এইরূপই মহারাজ, যেই তেজ (অগ্নি, মুক্তি) বীর্য-নির্মথিত, প্রধান; (তাহা উদ্যোগের পরে উৎপন্ন)। সুতরাং তাহাতে যেমন একের বিমুক্তির সহিত অপরের বিমুক্তিতে আমি কিছু নানকরণ বা প্রভেদ বলি না।”</p>
<p>“ভন্তে, ভগবান যুক্তিসঙ্গত বলিয়াছেন, সুযুক্তিসঙ্গত বলিয়াছেন। কেমন, ভন্তে, দেবতা আছেন কি?”</p>
<p>“মহারাজ, আপনি (কি জানেন না?) কেন এরূপ বলিতেছেন, ‘ভন্তে, দেবতা আছেন কি’?”</p>
<p>“যদিও ভন্তে, দেবতা আছেন, তাঁহারা ইহলোকে (মানবজন্মে) আগমন করেন কি? অথবা মানবজন্মে তাঁহারা আগমন করেন না?”</p>
<p>“মহারাজ, যে-সকল দেবতা সব্যাপাদ বা সহিংস তাহারা এই মানবজন্মে আগমনকারী; আর যে-সকল দেবতা হিংসামুক্ত তাহারা ইহলোকে অনাগমনকারী।”</p>
<p>৩৮১. এইরূপ উক্ত হইলে বিড়ুঢ়ভ সেনাপতি ভগবানকে জিজ্ঞাসা করিলেন, “ভন্তে, যে-সকল দেবতা হিংসাপরায়ণ ও ইহলোকে আগমনকারী আর যে-সকল দেবতা অহিংসাপরায়ণ ও ইহলোকে অনাগমনকারী তাঁহাদিগকে তদবস্থা হইতে চ্যুত কিংবা অপসারণ করিতে পারেন কি?”</p>
<p>তখন আয়ুষ্মান আনন্দের এই চিন্তা হইল : ‘এই সেনাপতি বিড়ুঢ়ভ রাজা পসেনদি কোশলের পুত্র, আমিও ভগবানের পুত্র; সুতরাং পুত্র পুত্রের সহিত মন্ত্রণা করিবার ইহাই উপযুক্ত সময়।’ তখন আয়ুষ্মান আনন্দ বিড়ুঢ়ভ সেনাপতিকে আহ্বান করিলেন, “সেনাপতি, তাহা হইলে আমি আপনাকেই এ স্থলে জিজ্ঞাসা করিব, আপনার যাহা অভিপ্রেত তাহাই বিবৃত করিবেন। সেনাপতি, তাহা কী মনে করেন, রাজা পসেনদি কোশলের রাজ্য (বিজিত) যতদূর আছে, যাহার উপর রাজা পসেনদি কোশল প্রভুত্ব, আধিপত্য ও রাজত্ব করেন; তথায় রাজা… শ্রমণ বা ব্রাহ্মণ, পুণ্যবান বা অপুণ্যবান, ব্রহ্মচারী বা অব্রহ্মচারীকে তদবস্থা হইতে পদচ্যুত করিতে কিংবা নির্বাসন করিতে সমর্থ হন কি?”</p>
<p>“হ্যাঁ, ভন্তে, সমর্থ হন।”</p>
<p>“তবে কী মনে করেন, সেনাপতি, যতদূর রাজা পসেনদি কোশলরাজ্যের বাহিরে, যাহার উপর তাঁহার প্রভুত্ব, আধিপত্য ও রাজত্ব নাই… সে-স্থান হইতে কাহাকেও পদচ্যুত কিংবা নির্বাসন করিতে সমর্থ হন কি?”</p>
<p>“হ্যাঁ, ভন্তে, সমর্থ হন না।”</p>
<p>“সেনাপতি, তাহা কী মনে হয়, আপনি ত্রয়ত্রিংশবাসী দেবতাদের সম্বন্ধে শুনিয়াছেন কি?”</p>
<p>“হ্যাঁ, ভন্তে, ত্রয়ত্রিংশবাসী দেবতাদের সম্বন্ধে আমি শুনিয়াছি, এখানে মহামান্য রাজা প্রসেনদি কোশলও শুনিয়াছেন।”</p>
<p>“সেনাপতি, আপনার কেমন মনে হয়, রাজা পসেনদি কোশল সেই দেবতাদিগকে তথা হইতে অপসারণ কিংবা নির্বাসন করিতে পারিবেন কি?”</p>
<p>“মহামান্য রাজা পসেনদি কোশল… ত্রয়ত্রিংশবাসী দেবতাদিগকে দর্শন করিতেও সমর্থ হইবেন না, কী প্রকারে উঁহাদিগকে স্থানচ্যুত কিংবা নির্বাসিত করিবেন?”</p>
<p>“সেনাপতি, তদ্রূপই যে-সকল দেবতা সব্যাপাদ (কাম-রাগ, হিংসাধীন) ও মানবজন্মে আসিতে বাধ্য সেই সকল দেবতা, আর যাহারা অব্যাপাদ ও মানবজন্মে আগমন করিতে বাধ্য নহে, তাহাদিগকে দর্শন করিতেও অক্ষম, কী প্রকারে সেস্থান হইতে তাহাদিগকে অপসারণ কিংবা নির্বাসন করিবেন?”</p>
<p>৩৮২. তখন রাজা পসেনদি ভগবানকে বলিলেন, “ভন্তে, এই ভিক্ষুর নাম কী?”</p>
<p>“আনন্দ, মহারাজ, ইহাই নাম।”</p>
<p>“অহো, একান্তই আনন্দ হন! অহো, একান্তই আনন্দ স্বরূপ হন!, ভন্তে, আয়ুষ্মান আনন্দ যুক্তিসঙ্গত উত্তর দিয়াছেন।… সংযুক্তিসঙ্গত উত্তর করিয়াছেন। কেমন ভন্তে, ব্রহ্মা আছেন কি?”</p>
<p>“কেন, মহারাজ, আপনি এরূপ কহিতেছেন, ‘কেমন ভন্তে, ব্রহ্মা আছেন কি’?”</p>
<p>“ভন্তে, কেমন সে ব্রহ্মা মনুষ্যজন্মে আগমন করেন কিংবা মনুষ্যলোকে আগমন করেন না?”</p>
<p>“মহারাজ, যে ব্রহ্মা সব্যাপাদ হন,…, তিনি আগমন করেন; আর যিনি ব্যাপাদমুক্ত তিনি আগমন করেন না।”</p>
<p>তখন একব্যক্তি রাজা পসেনদি কোশলকে বলিলেন, “মহারাজ, আকাশ-গোত্র সঞ্জয় ব্রাহ্মণ আসিয়াছেন।”</p>
<p>তখন রাজা… সঞ্জয় ব্রাহ্মণকে বলিলেন, “ব্রাহ্মণ, রাজন্তঃপুরে কে এই কথা প্রসঙ্গ উত্থাপন করিয়াছে… ?”</p>
<p>“মহারাজ, সেনাপতি বিড়ুঢ়ভ।”</p>
<p>সেনাপতি বিঢ়ূঢ়ভ বলিলেন, “মহারাজ, আকাশগোত্র সঞ্জয় ব্রাহ্মণ।”</p>
<p>তখন এক ব্যক্তি রাজা পসেনদি কোশলকে নিবেদন করিল, “মহারাজ, যাবার সময় হইয়াছে।”</p>
<p>তখন রাজা পসেনদি কোশল ভগবানকে ইহা বলিলেন, “ভন্তে, আমরা ভগবানকে সর্বজ্ঞতা সম্বন্ধে জিজ্ঞাসা করিয়াছি, ভগবান সর্বজ্ঞতা সম্বন্ধে বর্ণনা করিয়াছেন, উহা আমাদের রুচিকর ও মনোপূত হইয়াছে; তাহাতে আমরা সন্তুষ্ট। চাতুর্বর্ণ্য শুদ্ধি… অধিদেব…, অধিব্রহ্মা… । যে যে প্রশ্নই আমরা ভগবানকে জিজ্ঞাসা করিয়াছি, তাহাই ভগবান সদুত্তর করিয়াছেন; উহা আমাদের রুচিকর, মনোমুগ্ধকর হইয়াছে; আর উহাতে আমরা সন্তুষ্ট হইয়াছি। তবে ভন্তে, এখন আমরা যাই, আমাদের বহু কৃত্য, বহু করণীয় আছে।”</p>
<p>“মহারাজ, আপনি যাহা উচিত মনে করেন।”</p>
<p>তখন রাজা পসেনদি কোশল… ভগবানের ভাষণ অভিনন্দন ও অনুমোদন করিয়া, আসন হইতে উঠিয়া ভগবানকে অভিবাদনপূর্বক প্রদক্ষিণ করিয়া প্রস্থান করিলেন।</p>
<p class='endsutta'>কণ্ণকত্থল সূত্র সমাপ্ত।</p>
<p class='endvagga'>চতুর্থ রাজ-বর্গ সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
