<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn87' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>৪. রাজ-বর্গ</li>
</ul>
<h1>৭. প্রিয়জাতিক সূত্র</h1>
</header>
<p class='evam'>(প্রিয় হতে শোক-দুঃখের উদয়)</p>
<p>৩৫৩. আমি এইরূপ শুনিয়াছি। এক সময় ভগবান শ্রাবস্তীতে অনাথপিণ্ডিকের জেতবন আরামে বাস করিতেছেন। সেই সময় অন্যতর গৃহপতির (বৈশ্যের) প্রিয়, মনোহর একমাত্র পুত্র কালগত হইল। তাহার কালক্রিয়ার দরুন (গৃহপতির) ব্যবসা-বাণিজ্যে প্রবৃত্তি হয় না, ভোজনে রুচি জন্মে না। সে শ্মশানে গিয়া কেবল ক্রন্দন করিতে থাকে : “কোথায় (আমার) একমাত্র পুত্র? কোথায় একমাত্র পুত্র?” তখন সে গৃহপতি যেখানে ভগবান ছিলেন গেল এবং ভগবানকে অভিবাদনপূর্বক একপ্রান্তে বসিল। একপ্রান্তে উপবিষ্ট সেই গৃহপতিকে ভগবান বলিলেন, “গৃহপতি, তোমার ইন্দ্রিয়-গ্রাম স্বীয় দীপ্তিতে স্থির নাই, তোমার ইন্দ্রিয়সমূহের অন্যথাভাব আছে কি?”</p>
<p>“ভন্তে, কেন আমার ইন্দ্রিয়-গ্রাম অন্যথাভাব না হইবে? ভন্তে, আমার প্রিয়, মনোরম একমাত্র পুত্র কালগত হইয়াছে। উহার মরণের দরুন আমার কাজকর্মে প্রবৃত্তি হয় না, আহারে রুচি জন্মে না। সুতরাং আমি শ্মশানে গিয়া ক্রন্দন করি : ‘কোথায় আমার একমাত্র পুত্র, কোথায় একমাত্র পুত্র?’…?”</p>
<p>“গৃহপতি, ইহা এইরূপ, ইহা এইরূপই; যাহা কিছু শোক, রোদন, দুঃখ, দৌর্মনস্য; সকলই প্রিয়জ, প্রিয় হইতে সম্ভূত হয়।”</p>
<p>“ভন্তে, ইহা কাহার প্রত্যয় হইবে যে, ‘যাহা কিছু শোক, রোদন, দুঃখ, দৌর্মনস্য সকলই প্রিয়জ, প্রিয়সম্ভূত?’ ভন্তে, যাহা কিছু আনন্দ, সৌমনস্য সকলই প্রিয়জ, প্রিয়সম্ভূত।”</p>
<p>তখন সে গৃহপতি ভগবানের ভাষণ অভিনন্দন না করিয়া, নিন্দা করিয়া আসন হইতে উঠিয়া প্রস্থান করিল।</p>
<p>৩৫৪. সেই সময় কয়েক জন অক্ষধূর্ত (জুয়াড়ি) ভগবানের অদূরে পাশা-খেলা করিতেছিল। তখন সে গৃহপতি যেখানে ওই অক্ষধূর্তেরা ছিল, সে-স্থানে গেল। তথায় গিয়া সে সেই জুয়াড়িগণকে বলিল, “মহাশয়গণ, আমি যেখানে শ্রমণ গৌতম আছেন সে-স্থানে গিয়াছিলাম, গিয়া শ্রমণ গৌতমকে অভিবাদনপূর্বক একপ্রান্তে বসিলাম। একপ্রান্তে উপবিষ্ট আমাকে শ্রমণ গৌতম ইহা বলিলেন, ‘গৃহপতি, তোমার ইন্দ্রিয়-গ্রাম স্বীয় দীপ্তিতে স্থির নাই… (উভয়ের কথোপকথন বিবৃত হইল)…।’ তখন আমি মাননীয় শ্রমণ গৌতমের ভাষণ অভিনন্দন না করিয়া, নিন্দা করিয়া আসন হইতে উঠিয়া চলিয়া আসিলাম।”</p>
<p>“গৃহপতি, তাহা তদ্রূপই, তাহা তদ্রূপই। যাহা কিছু আনন্দ, সৌমনস্য তাহা প্রিয়জ, প্রিয়সম্ভূত।” তখন সে গৃহপতি ‘অক্ষধূর্তেরা আমার সহিত একমত’ এই চিন্তা করিয়া তথা হইতে চলিয়া গেল।</p>
<p>তৎপর সেই কথা-প্রসঙ্গ ক্রমশ রাজন্তঃপুরে প্রবেশ করিল।</p>
<p>৩৫৫. তখন রাজা পসেনদি কোশল মল্লিকাদেবীকে আহ্বান করিলেন, “মল্লিকে, শুনিয়াছ? তোমাদের শ্রমণ গৌতম এই ভাষণ দিয়াছেন, ‘যাহা কিছু শোক, রোদন, দুঃখ, দৌর্মনস্য সমস্তই প্রিয়জ, প্রিয় হইতে সম্ভূত।’”</p>
<p>“যদি মহারাজ, ভগবান এই ভাষণ দিয়া থাকেন, তবে তাহা তদ্রূপই।”</p>
<p>“ইহাই হইয়া থাকে, মল্লিকে, শ্রমণ গৌতম যাহাই ভাষণ করুন না কেন, সেই সমস্তই তুমি অনুমোদন করো ‘যদি মহারাজ, তাহা ভগবানের ভাষিত, তাহা সেইরূপই হয়।’ যেমন নাকি আচার্য অন্তেবাসীকে যাহাই বলুক না কেন, ‘আচার্য, তাহা তথৈবচ’ বলিয়া অন্তেবাসী তাহাই অনুমোদন করে। সেইরূপই, মল্লিকে, শ্রমণ গৌতম যাহাই ভাষণ করেন, তুমি তৎসমস্তই অনুমোদন করিয়া থাক, ‘যদি মহারাজ,… তদ্রূপই হয়। যাও বহির্মুখে, মল্লিকে, (এখান থেকে) দূর হও।”</p>
<p>তখন মল্লিকাদেবী নালীজংঘ নামক ব্রাহ্মণকে আহ্বান করিলেন, “আস তুমি, হে ব্রাহ্মণ, যেখানে ভগবান আছেন, সে-স্থানে যাও, গিয়া আমার বাক্যে ভগবানের চরণে নতশিরে প্রণাম করো,… (কুশল সমাচার) জিজ্ঞাসা করো, আর ইহাও বল যে, ‘ভগবান এ কথা বলিয়াছেন কি, শোক… উপায়াস প্রিয়জ, প্রিয়সম্ভূত?’ ভগবান তোমাকে যেরূপ বিবৃত করেন তাহা উত্তমরূপে শিক্ষা করিয়া আমাকে বলিবে। তথাগতেরা কখনো বিতথ-বাক্য বলেন না।”</p>
<p>“আজ্ঞে হ্যাঁ, ভবতি।”… নালীজংঘ ব্রাহ্মণ… যেখানে ভগবান থাকেন, সে-স্থানে… গিয়া, ভগবানের সহিত সম্মোদন করিয়া একপ্রান্তে বসিল। একপ্রান্তে উপবিষ্ট নালীজংঘ ব্রাহ্মণ ভগবানকে বলিল, “ভো গৌতম, মল্লিকাদেবী ভবৎ গৌতমের চরণে নতশিরে বন্দনা করিয়াছেন,…। আর ইহা জিজ্ঞাসা করিয়াছেন : কেমন ভন্তে, ভগবান কি এই কথা বলিয়াছেন, ‘যাহা কিছু শোক,… উপায়াস, সমস্তই প্রিয়জ, প্রিয়সম্ভূত’?”</p>
<p>৩৫৬. ব্রাহ্মণ, তাহা সেইরূপই, তাহা সেইরূপই; ব্রাহ্মণ, যাহা কিছু শোক… উপায়াস তাহা প্রিয়জ, প্রিয় সম্ভূত। ব্রাহ্মণ, ইহাকে এই পর্যায়েও জানা উচিত যে, কী প্রকারে শোক… উপায়াস প্রিয়জ, প্রিয়সম্ভূত? অতীতে এক সময়, ব্রাহ্মণ, এই শ্রাবস্তীর এক স্ত্রীলোকের মাতার মৃত্যু হয়, সে মাতার মৃত্যুতে উন্মত্তা ও বিক্ষিপ্তা-চিত্তা হইয়া রাস্তা হইতে রাস্তায়, শৃঙ্গাট (চৌরাস্তা) হইতে শৃঙ্গাটে উপনীত হইয়া এইরূপ বলে : ‘ওহে, আপনারা আমার মাতাকে দেখিয়াছেন? ওহে, আপনারা আমার মাতাকে দেখিয়াছেন?’ এই পর্যায়েও, ব্রাহ্মণ, ইহা জানা উচিত যে, শোক… প্রিয়জ, প্রিয়সম্ভূত। পুরাকালে ব্রাহ্মণ, এই শ্রাবস্তীতে এক স্ত্রীলোকের পিতার মৃত্যু হয়…।… ভ্রাতার মৃত্যু হয়…।… ভগ্নির মৃত্যু হয়…।… পুত্রের মৃত্যু হয়…।… দুহিতার মৃত্যু হয়…।… পতির মৃত্যু হয়…।”</p>
<p>পূর্বকালে ব্রাহ্মণ!… এক পুরুষের… মাতার,… ভার্যার মৃত্যু হয়…।”</p>
<p>“পুরাকালে, ব্রাহ্মণ, এই শ্রাবস্তীতে এক স্ত্রী তাহার জ্ঞাতিকুলে গিয়াছিল। আত্মীয়গণ উহাকে বর্তমান স্বামী হইতে বিচ্ছিন্ন করিয়া অন্যপাত্রে সমর্পণ করিতে অভিলাষী, কিন্তু সে তাহাতে রাজি নহে। তখন সে রমণী তাহার পতিকে এ বিষয় জানাইল : ‘আর্যপুত্র, এই আত্মীয়গণ আমাকে আপনা হইতে বিচ্ছিন্ন করিয়া অন্য পাত্রে সমর্পণ করিতে ইচ্ছুক, কিন্তু আমি তাহা পছন্দ করি না।’ তখন সে পুরুষ ‘আমরা উভয়ে মৃত্যুর পর সম্মিলিত হইব’ এই চিন্তা করিয়া সেই স্ত্রীকে দ্বিধা ছেদন করিল এবং আপন উদর ছেদন করিয়া উভয়ে মৃত্যু বরণ করিল। এই পর্যায়ে ব্রাহ্মণ, জানা উচিত, ‘প্রিয় হইতে শোক… দুঃখের উদয় হয়।’”</p>
<p>৩৫৭. তখন নালিজংঘ ব্রাহ্মণ ভগবানের ভাষণ অভিনন্দন করিয়া, অনুমোদন করিয়া, আসন হইতে উঠিয়া যেখানে মল্লিকাদেবী ছিলেন সে-স্থানে গেল, গিয়া ভগবানের সহিত যাহা কথা সংলাপ (আলাপ আলোচনা) হইয়াছিল, সে সমস্তই মল্লিকাদেবীকে নিবেদন করিল। তখন মল্লিকাদেবী রাজা পসেনদি কোশল সমীপে গেলেন এবং রাজাকে বলিলেন, “তাহা কী মনে করেন, মহারাজ, বজিরী (বজ্রিনী) কুমারী আপনার প্রিয়া কি না?”</p>
<p>“হ্যাঁ, মল্লিকে, বজিরী কুমারী আমার প্রিয়া।”</p>
<p>“তাহা কী মনে করেন, মহারাজ, আপনার বজিরী কুমারীর বিপরিণাম ও অন্যথাভাব-হেতু আপনার শোক, রোদন, দৌর্মনস্য, উপায়াস উৎপন্ন হইবে কি?”</p>
<p>“মল্লিকে, বজিরী কুমারীর বিপরিণাম ও অন্যথাভাবে আমার জীবনেরও অন্যথাত্ব ঘটিতে পারে, শোক… উপায়াস কেন উৎপন্ন না হইবে?”</p>
<p>“মহারাজ, সেই ভগবান সর্বজ্ঞ, সর্বদর্শী, অর্হৎ সম্যকসম্বুদ্ধ এই কারণেই বলিয়াছেন, ‘প্রিয়জ শোক…উপায়াস প্রিয়সম্ভূত… ।’”</p>
<p>“… মহারাজ, বাসবক্ষত্রিয়া আপনার প্রিয়া কিনা?”</p>
<p>“হ্যাঁ, মল্লিকে, বাসবক্ষত্রিয়া আমার প্রিয়া।”</p>
<p>“… মহারাজ, বাসবক্ষত্রিয়ার বিপরিণাম, অন্যথাভাব-হেতু আপনার শোক… উপায়াস উৎপন্ন হইবে কি?”</p>
<p>“মল্লিকে, আমার জীবনেরও অন্যথাভাব হইতে পারে…।”</p>
<p>“মহারাজ, এই কারণেই সেই ভগবান… বলিয়াছেন…।”</p>
<p>“মহারাজ, বিড়ুঢ়ভ সেনাপতি আপনার প্রিয় কিনা?…।”</p>
<p>“কেমন মনে করেন, মহারাজ, আমি আপনার প্রিয়া কিনা?…।”</p>
<p>“হ্যাঁ, মল্লিকে, তুমি আমার প্রিয়া।”</p>
<p>“যদি মহারাজ, আমার কোনো বিপরিণাম, অন্যথাভাব ঘটে, তবে আপনার শোক… উপায়াস উৎপন্ন হইবে?”</p>
<p>“মল্লিকে,… আমার জীবনেরও অন্যথাভাব ঘটিতে পারে…।”</p>
<p>“মহারাজ!… ভগবান এই কারণেই বলিয়াছেন, ‘প্রিয়জ শোক,… উপায়াস প্রিয়সম্ভূত।’”</p>
<p>“ইহা কী মনে করেন, মহারাজ, কাশী ও কোশলবাসী (প্রজাপুঞ্জ) আপনার প্রিয় কিনা?”</p>
<p>“হ্যাঁ, মল্লিকে, কাশী-কোশলবাসী আমার প্রিয়। কাশী-কোশলবাসীর অনুভাবেই (রাজস্বাদিতেই) তো আমরা কাশিকচন্দন পরিভোগ করি, মালা-গন্ধ-বিলেপন ধারণ করি।”</p>
<p>“তবে মহারাজ, কাশী-কোশলবাসীর বিপরিণাম (হস্তান্তর) অন্যথাভাবে (সঙ্কটে) আপনার শোক… উৎপন্ন হইবে কি?”</p>
<p>“… আমার জীবনেরও অন্যথা বিপর্যয় হইতে পারে…।”</p>
<p>“মহারাজ,… সেই ভগবান… এই কারণেই বলিয়াছেন, প্রিয়জাতিক শোক… প্রিয়সম্ভূত।”</p>
<p>“বড়ই আশ্চর্য! মল্লিকে, বড়ই অদ্ভুত! মল্লিকে, এতদূর পর্যন্তও সেই ভগবান প্রজ্ঞায় প্রতিবিদ্ধ করিয়াই যেন দেখিয়া থাকেন। এসো, মল্লিকে, চলো আমরা আগমন করি তৎপর রাজা পসেনদি কোশল আসন হইতে উঠিয়া উত্তরীয়-বস্ত্র একাংস করিয়া যেদিকে ভগবান আছেন তদভিমুখে যুক্তাঞ্জলি প্রণাম করিয়া তিনবার আন্দোচ্ছ্বাস করিলেন :</p>
<p>“নমো তস্স ভগবতো অরহতো সম্মাসম্বুদ্ধস্স”</p>
<p>(সেই ভগবান অর্হৎ সম্যকসম্বুদ্ধকে নমস্কার)।</p>
<p class='endsutta'>প্রিয়জাতিক সূত্র সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
