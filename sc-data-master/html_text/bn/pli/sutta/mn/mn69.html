<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn69' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>২. ভিক্ষু-বর্গ</li>
</ul>
<h1>৯. গুলিস্সনি সূত্র</h1>
</header>
<p>১৭৩. আমি এইরূপ শুনিয়াছি। এক সময় ভগবান রাজগৃহের বেণুবনে কলন্দকনিবাপে বাস করিতেছেন। সেই সময় আচার-দুর্বল গুলিস্সানি নামক আরণ্যক ভিক্ষু কোনো কর্মোপলক্ষে সংঘমধ্যে আহুত হইয়াছিলেন। তথায় আয়ুষ্মান সারিপুত্র গুলিস্সানি ভিক্ষুকে উপলক্ষ করিয়া ভিক্ষুদিগকে আহ্বান করিলেন, “বন্ধু, সংঘে আগত, সংঘে অবস্থিত অরণ্যবাসী ভিক্ষুর পক্ষে সব্রহ্মচারীদের (গুরুভাইদের) প্রতি গৌরবযুক্ত ও সসম্ভ্রম ব্যবহার হওয়া উচিত। যদি বন্ধু, সংঘে আগত… আরণ্যক ভিক্ষু সব্রহ্মচারীদের প্রতি গৌরব ও সম্মানহীন হয়, তবে তাহাকে বলিবার লোক থাকে যে, ‘এই আরণ্যক আয়ুষ্মানের একাকী অরণ্যে স্বৈরী (স্বেচ্ছাচারী) বিহারীর কী (ফল)? যখন সেই… ও অসম্মানযুক্ত।’ ইহার এইরূপ বলিবার লোক থাকে। সেই কারণে সংঘে অবস্থিত অরণ্যবাসী ভিক্ষুর… স্বব্রহ্মচারীদের প্রতি গৌরব ও সম্মানযুক্ত হওয়া উচিত।” (১)</p>
<p>“বন্ধু, সংঘে আগত, সংঘে অবস্থিত আরণ্যক, ভিক্ষুর আসন-কুশল (বসায় চতুর) হওয়া উচিত যে স্থবির (বয়োবৃদ্ধ) ভিক্ষুদিগকে ঘেঁসাঘেঁসি করিয়া বসিব না এবং নবভিক্ষুগণকে আসনে বাধা দিব না। যদি আবুসো, সংঘের মধ্যে আরণ্যক ভিক্ষু আসন-কুশল না হয় তবে তাহার সম্বন্ধে বলিবার লোক থাকে : ‘এই আরণ্যক আয়ুষ্মানের স্বৈরী বিহারে কী (ফল)? যখন এই আয়ুষ্মান অভিসমাচারিক ব্রত-প্রতিব্রত মাত্রও জানে না।’ এইরূপে তাহাকে বলিবার লোক থাকে। সেই কারণে…।” (২)</p>
<p>“আবুসো, আরণ্যক ভিক্ষুর অতি সকালে গ্রামে প্রবেশ না করা উচিত, অতি দিবায় বা গৌণে (গ্রাম হইতে) প্রত্যাবর্তন না করা উচিত। যদি বন্ধু!…।” (৩)</p>
<p>“আরণ্যক ভিক্ষুর পক্ষে ভোজন সময়ের পূর্বে ও পশ্চাতে (গৃহী) কুলে বিচরণ করা অনুচিত…। যদি বন্ধু…।” (৪)</p>
<p>“… আরণ্যক ভিক্ষুর অনুদ্ধত, অচপল হওয়া উচিত। যদি বন্ধু!…।” (৫)</p>
<p>“… অমুখর অবিকীর্ণভাষী হওয়া উচিত। যদি আবুসো!…।” (৬)</p>
<p>“… সুবাধ্য (সুবোচ), কল্যাণমিত্র হওয়া উচিত। যদি বন্ধু!…।” (৭)</p>
<p>“… ইন্দ্রিয়সমূহে গুপ্ত-দ্বার (সংযমী) হওয়া উচিত। যদি বন্ধু…।” (৮)</p>
<p>“…ভোজনে মাত্রাজ্ঞ (পরিমাণজ্ঞ) হওয়া উচিত। যদি আবুসো!…।” (৯)</p>
<p>“… জাগরণে অনুপ্রাণিত হওয়া উচিত। যদি আবুসো!…।” (১০)</p>
<p>“… আরব্ধবীর্য (উদ্যোগী) হওয়া উচিত। যদি বন্ধু!…।” (১১)</p>
<p>“… উপস্থিত-স্মৃতি (সাবধান) হওয়া উচিত। যদি বন্ধু!…।” (১২)</p>
<p>“… সমাহিত (সমাধিযুক্ত) হওয়া উচিত। যদি বন্ধু!…।” (১৩)</p>
<p>“… প্রজ্ঞাবান (কর্তব্যে উপায়-প্রজ্ঞাযুক্ত) হওয়া উচিত। যদি বন্ধু!…।” (১৪)</p>
<p>“… অভিধর্মে, অভিবিনয়ে মনোযোগ দেওয়া উচিত। যদি বন্ধু!…।” (১৫)</p>
<p>“বন্ধু, আরণ্যক ভিক্ষুকে অভিধর্ম ও অভিবিনয় সম্বন্ধে প্রশ্নকর্তা আছে। যদি বন্ধু, আরণ্যক ভিক্ষু অভিধর্মের ও অভিবিনয়ের সম্বন্ধে প্রশ্ন জিজ্ঞাসিত হইয়া সমাধান করিতে অসমর্থ হয়, তবে তাহার সম্বন্ধে বক্তা থাকে যে, ‘আরণ্যক আয়ুষ্মানের অরণ্যে একাকী স্বৈরী বিহারের কী প্রয়োজন?’…।” (১৬)</p>
<p>“রূপকে অতিক্রম করিয়া যে-সকল আরূপ্য (অজর, চেতন) শান্তবিমোক্ষ (শমথ ধ্যান) আছে, উহাতে মনোযোগ দেওয়া উচিত। বন্ধু, শান্তবিমোক্ষ সম্বন্ধে প্রশ্নকর্তাও আছে। যদি বন্ধু!…।” (১৭)</p>
<p>“… উত্তর-মনুষ্যধর্মে (লোকোত্তর মার্গ-ফলে) মনোযোগ দেওয়া উচিত। বন্ধু, উত্তর-মনুষ্যধর্ম সম্বন্ধে অরণ্যবাসীকে প্রশ্ন করিবার লোক আছে। যদি বন্ধু, অরণ্যবাসী ভিক্ষু… জিজ্ঞাসিত প্রশ্নের সন্তোষজনক উত্তর করিতে অসমর্থ হয়, তবে তাহাকে বলিবার লোক আছে : ‘এই আরণ্যক আয়ুষ্মানের একাকী অরণ্যে স্বতন্ত্র বাসের কী (ফল)? যখন এই আয়ুষ্মান যাহার নিমিত্ত প্রব্রজিত হইয়াছেন, সেই পরমার্থ জানেন না।’ এইরূপে তাহাকে বলার বক্তা থাকিবে। সে কারণে আরণ্যক ভিক্ষুর পক্ষে উত্তর-মনুষ্যধর্ম সম্বন্ধে মনোযোগ দেওয়া কর্তব্য।” (১৮)</p>
<p>এইরূপ উক্ত হইলে আয়ুষ্মান মহামৌদ্গল্লায়ন আয়ুষ্মান সারিপুত্রকে বলিলেন, “বন্ধু সারিপুত্র, কেবল আরণ্যক ভিক্ষুকেই কি এই ধর্মসমূহ গ্রহণ করিয়া আচরণ করিতে হয়? অথবা গ্রামান্তবিহারী ভিক্ষুদেরও?”</p>
<p>“আবুসো মৌদ্গল্লায়ন, অরণ্যবাসী ভিক্ষুও এই ধর্মসমূহ গ্রহণ করিয়া পালন করা উচিত, গ্রামান্তবাসী ভিক্ষুদের জন্য কথাই কি?”</p>
<p class='endsutta'>গুলিস্সানি সূত্র সমাপ্ত।।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
