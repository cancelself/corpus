<!DOCTYPE html>
<html>
<head>
<meta charset='UTF-8'>
<meta name='author' content='বিনয়েন্দ্রনাথ চৌধুরী'>
<title></title>
</head>
<body>
<article id='mn115' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>উপরি-পঞ্চাশ</li>
<li class='vagga'>২. অনুপদ-বর্গ</li>
</ul>
<h1>৫. বহুধাতুক সূত্র</h1>
</header>
<p>আমি এইরূপ শুনিয়াছি।</p>
<p>এক সময় ভগবান শ্রাবস্তী-সমীপে জেতবনে অনাথপিণ্ডিকের আরামে অবস্থান করিতেছিলেন। তথায় ভগবান ভিক্ষুদিগকে আহবান করিয়া বলিলেন, “হে ভিক্ষুগণ,” ভিক্ষুগণ “হ্যাঁ ভদন্ত,” বলিয়া প্রত্যুত্তর দিলেন। ভগবান বলিলেন :</p>
<p>হে ভিক্ষুগণ, যে-সকল ভয় উৎপন্ন হয় তাহা মূর্খ হইতে উৎপন্ন হয়, পণ্ডিতদের নিকট হইতে নহে। যাহা কিছু উপদ্রব উৎপন্ন হয় তাহা মূর্খ হইতে উৎপন্ন হয়, পণ্ডিতের নিকট হইতে নহে। যে-সকল উপসর্গ উৎপন্ন হয় তাহা মূর্খ হইতে উৎপন্ন হয়, পণ্ডিতের নিকট হইতে নহে। যেমন, হে ভিক্ষুগণ, নলাগার বা তৃণাগার হইতে অগ্নিস্ফুলিঙ্গ অভ্যন্তরে উৎক্ষিপ্ত, বহির্ভাগে অবলিপ্ত, নিবাত পুঞ্জিত, অর্গলযুক্ত বদ্ধ বাতায়নযুক্ত কূটাগার সকল দগ্ধ করে তেমনি যাহা কিছু ভয়… পণ্ডিতের নিকট হইতে নহে। এইভাবে, হে ভিক্ষুগণ, মূর্খ হইতেছে ভয়যুক্ত, উপদ্রবযুক্ত ও উপসর্গযুক্ত আর পণ্ডিত হইতেছেন অপ্রতিভয়, অনুপদ্রব ও অনুপসর্গ। পণ্ডিত হইতে কোনো ভয়, উপদ্রব ও উপসর্গ নাই। সেইজন্য, হে ভিক্ষুগণ, ‘আমরা পণ্ডিত মীমাংসক হইব’ তোমাদের এইরূপ শিক্ষণীয়। এইরূপ উক্ত হইলে আয়ুষ্মান আনন্দ ভগবানকে বলিলেন, বলা বাহুল্য, ভদন্ত, কিরূপে পণ্ডিত ব্যক্তি মীমাংসক হন? আনন্দ, যখন ভিক্ষু ধাতুকুশল, আয়তনকুশল, প্রতীত্যসমুৎপাদ-কুশল ও স্থান-অস্থানকুশল হয়, তখন পণ্ডিত মীমংসক হন। বলা বাহুল্য ভদন্ত, কিরূপে ভিক্ষু ধাতুকুশল হন? আনন্দ, এই আঠারো প্রকার ধাতু; যথা : চক্ষুধাতু, রূপধাতু, চক্ষুবিজ্ঞানধাতু, শ্রোত্রধাতু, শব্দধাতু, শ্রোত্রবিজ্ঞানধাতু, ঘ্রাণধাতু, গন্ধধাতু, ঘ্রাণবিজ্ঞানধাতু, জিহ্বাধাতু, রসধাতু, জিহ্বাবিজ্ঞানধাতু, কায়ধাতু, স্পৃষ্টব্যধাতু, কায়বিজ্ঞানধাতু, মনোধাতু, ধর্মধাতু, মনোবিজ্ঞানধাতু। বলা বাহুল্য, এই আঠারোটি ধাতু জানিলে, দেখিলে ভিক্ষু ধাতুকুশল হয়।</p>
<p>ভদন্ত, যথার্থ বলিতে গেলে, অন্য কোনো উপায় কি আছে যাহাতে ভিক্ষু ধাতুকুশল হইতে পারে?</p>
<p>আনন্দ, তাহা হইতে পারে। এই ছয়টি ধাতু; যথা : পৃথিবীধাতু, আপধাতু, বায়ুধাতু, তেজধাতু, আকাশধাতু, বিজ্ঞানধাতু, এই ছয় ধাতু জানিলে ভিক্ষু ধাতুকুশল হয়।</p>
<p>ভদন্ত, অন্য কোনো উপায় কি আছে যাহাতে ভিক্ষু ধাতুকুশল হইতে পারে?</p>
<p>আনন্দ, তাহা হইতে পারে। এই ছয় ধাতু; যথা : সুখধাতু, দুঃখধাতু, সৌমনস্যধাতু, দৌর্মনস্যধাতু, উপেক্ষাধাতু ও অবিদ্যাধাতু, এই ছয় ধাতু জানিলে, দেখিলে ভিক্ষু ধাতুকুশল হয়।</p>
<p>ভদন্ত, অন্য কোনো… পারে?</p>
<p>আনন্দ, তাহা হইতে পারে। এই ছয় ধাতু; যথা : কামধাতু, নৈষ্ক্রম্যধাতু, ব্যাপাদধাতু, অব্যপাদধাতু, বিহিংসাধাতু, অবিহিংসাধাতু, এই ছয় ধাতু জানিলে, দেখিলে ভিক্ষু ধাতুকুশল হয়।</p>
<p>ভদন্ত, অন্য কোনো… পারে?</p>
<p>আনন্দ, তাহা হইতে পারে। এই তিন ধাতু; যথা : কামধাতু, রূপধাতু, অরূপধাতু,। এই তিন ধাতু জানিলে, দেখিলে ভিক্ষু ধাতুকুশল হয়।</p>
<p>ভদন্ত, অন্য কোনো… পারে?</p>
<p>আনন্দ, তাহা হইতে পারে। এই দুই ধাতু সংস্কৃত ধাতু ও অসংস্কৃত ধাতু এই দুই ধাতু… ধাতুকুশল হয়।</p>
<p>ভদন্ত, কিরূপে ভিক্ষু আয়তনকুশল হয়? আনন্দ, এই ছয় আধ্যাত্মিক (অভ্যন্তরীণ)-বাহ্যিক আয়তন; যথা : চক্ষু ও রূপ, শ্রোত্র ও শব্দ, ঘ্রাণ ও গন্ধ, জিহ্বা ও রস, কায় ও স্পর্শ, মন ও ধর্ম। এই ছয় আধ্যাত্মিক ও বাহ্যিক আয়তন জানিলে, দেখিলে ভিক্ষু আয়তনকুশল হয়।</p>
<p>ভদন্ত, কিরূপে ভিক্ষু প্রতীত্যসমুৎপাদ-কুশল হয়?</p>
<p>আনন্দ, ভিক্ষু এইরূপ জানেন, ইহা বিদ্যমান থাকিলে তাহা উৎপন্ন হয়, ইহার উৎপত্তিহেতু তাহা উৎপন্ন হয়, ইহা বিদ্যমান না থাকিলে তাহা হয় না, ইহার নিরোধে তাহা নিরূদ্ধ হয়; যথা : অবিদ্যা প্রত্যয় হইতে সংস্কার, সংস্কার প্রত্যয় হইতে বিজ্ঞান, বিজ্ঞান প্রত্যয় হইতে নামরূপ, নামরূপ প্রত্যয় হইতে ষড়ায়তন, ষড়ায়তন প্রত্যয় হইতে স্পর্শ, স্পর্শ প্রত্যয় হইতে বেদনা, বেদনা প্রত্যয় হইতে তৃষ্ণা, তৃষ্ণা প্রত্যয় হইতে উপাদান, উপাদান প্রত্যয় হইতে ভব, ভব প্রত্যয় হইতে জন্ম, জন্ম প্রত্যয় হইতে জরা, মরণ, শোক, পরিদেবন, দুঃখ, দৌর্মনস্য ও নৈরাশ্য সম্ভূত হয়। এইরূপে সমগ্র দুঃখস্কন্ধের সমুদয় হয়। অবিদ্যার অশেষ বিরাগ নিরোধে সংস্কার নিরোধ, সংস্কার নিরোধে বিজ্ঞান নিরোধ, বিজ্ঞান নিরোধে নামরূপ নিরোধ, নামরূপ নিরোধে ষড়ায়তন নিরোধ, ষড়ায়তন নিরোধে স্পর্শ নিরোধ, স্পর্শ নিরোধে বেদনা নিরোধ, বেদনা নিরোধে তৃষ্ণা নিরোধ, তৃষ্ণা নিরোধে উপাদান নিরোধ, উপাদান নিরোধে ভব নিরোধ, ভব নিরোধে জন্ম নিরোধ, জন্ম নিরোধে জরা, মরণ, শোক, পরিদেবন, দুঃখ, দৌর্মনস্য ও নৈরাশ্য নিরুদ্ধ হয়। এইরূপে সমগ্র দুঃখস্কন্ধের নিরোধ হয়। এইরূপে আনন্দ, ভিক্ষু প্রতীত্যসমুৎপাদ-কুশল হয়।</p>
<p>ভদন্ত, কিরূপে ভিক্ষু স্থান-অস্থান (কারণ-অকারণ) কুশল হয়? আনন্দ, এইস্থলে ভিক্ষু এইরূপ জানেন : ইহা অসম্ভব, ইহার কোনো সুযোগ নাই যেকোনো (সম্যক) দৃষ্টিসম্পন্ন ব্যক্তি সংস্কারকে নিত্য বলিয়া স্বীকার করিতে পারে, ইহা সম্ভব নহে। বরঞ্চ ইহা সম্ভব যেকোনো পৃথগ্‌জন (সাধারণ মানুষ) সংস্কারকে নিত্য বলিয়া স্বীকার করিতে পারে। ইহা অসম্ভব ও অনবকাশযুক্ত যেকোনো (সম্যক) দৃষ্টিসম্পন্ন ব্যক্তি সংস্কারকে সুখদায়ক বলিয়া স্বীকার করিতে পারে, ইহা সম্ভব নহে। বরঞ্চ ইহা সম্ভব যেকোনো পৃথগ্‌জন… স্বীকার করিতে পারে। ইহা অসম্ভব ও অনবকাশযুক্ত যে (সম্যক) দৃষ্টিসম্পন্ন ব্যক্তি ধর্মকে আত্মদৃষ্টিতে গ্রহণ করিতে পারে, ইহা সম্ভব নহে। বরঞ্চ ইহা সম্ভব যেকোনো পৃথগ্‌জন ধর্মকে আত্মদৃষ্টিতে গ্রহণ করে। ইহা অসম্ভব ও অনবকাশযুক্ত… মাতাকে জীবন হইতে বঞ্চিত (হত্যা) করিতে পারে। বরঞ্চ ইহা সম্ভব যে… বঞ্চিত করিতে পারে। ইহা অসম্ভব… পিতাকে জীবন হইতে বঞ্চিত করিতে পারে। ইহা অসম্ভব… অর্হৎদের জীবন হইতে বঞ্চিত করিতে পারে। ইহা অসম্ভব ও অনবকাশযুক্ত যে (সম্যক) দৃষ্টিসম্পন্ন দুষ্টচিত্ত ব্যক্তি তথাগতের রক্ত উৎপাদন (হত্যার উদ্দেশ্যে) করিতে পারে। বরঞ্চ ইহা সম্ভব যে দুষ্টচিত্ত পৃথগ্‌জন তথাগতের রক্ত উৎপাদন করিতে পারে। ইহা অসম্ভব… সংঘভেদ করিতে পারে। ইহা অসম্ভব… অন্য একজন শাস্তাকে মানিতে পারে।… ইহা অসম্ভব ও অনবকাশযুক্ত যে এক লোকধাতুতে (জগতে) দুইজন অর্হৎ সম্যকসম্বুদ্ধ আবির্ভূত হইতে পারেন, ইহা সম্ভব নহে। বরঞ্চ ইহা সম্ভব যে এক লোকধাতুতে একজন অর্হৎ সম্যকসম্বুদ্ধ আবির্ভূত হইতে পারেন। ইহা অসম্ভব যে এক লোকধাতুতে দুইজন চক্রবর্তী রাজা আবির্ভূত হইবেন, ইহা সম্ভব নহে। ইহা সম্ভব যে এক লোক ধাতুতে একজন চক্রবর্তী রাজা আবির্ভূত হইবেন। ইহা অসম্ভব ও অনবকাশযুক্ত যে একজন স্ত্রী অর্হৎ সম্যকসম্বুদ্ধ হইতে পারে, ইহা সম্ভব যে একজন পুরুষ অর্হৎ সম্যকসম্বুদ্ধ হইতে পারে। ইহা অসম্ভব যে একজন স্ত্রীলোক চক্রবর্তী রাজা হইতে পারে… পুরুষ… পারে। ইহা অসম্ভব… পুরুষ শক্র হইতে পারে… মার… ব্রহ্মা হইতে পারে। ইহা সম্ভব ও অনবকাশযুক্ত যে কায়-দুশ্চরিত্রের, বাক্‌-দুঃশ্চরিত্রের… মনো-দুশ্চরিত্রের ইষ্ট, কান্ত, মনোজ্ঞ বিপাক (পরিণাম) হইতে পারে। ইহা সম্ভব যে কায়-দুশ্চরিত্রের… অনিষ্ট, অকান্ত, অমনোজ্ঞ বিপাক হইতে পারে। ইহা অসম্ভব ও অনবকাশযুক্ত যে কায়-সুচরিত্রের… অনিষ্ট, অকান্ত, অমনোজ্ঞ বিপাক হইতে পারে। ইহা অসম্ভব অনবকাশযুক্ত যে কায়-সুচরিত্রের… অনিষ্ট, অকান্ত, অমনোজ্ঞ বিপাক হইতে পারে। ইহা সম্ভব যে কায়-সুচরিত্রের ইষ্ট, কান্ত, মনোজ্ঞ বিপাক হইতে পারে। ইহা অসম্ভব ও অনবকাশযুক্ত যে কায়-দুশ্চরিত্র সমন্বাগত, বাক্‌-দুশ্চরিত্র সমন্বাগত, মনো-দুশ্চরিত্র সমন্বাগত বলিয়া সেই হেতু বা প্রত্যয়ের জন্য দেহাবসানে, মৃত্যুর পর সুগতি প্রাপ্ত হয় এবং স্বর্গলোকে উৎপন্ন হইবে। ইহা সম্ভব যে কায়-দুশ্চরিত্র সমন্বাগত, বাক্‌-দুশ্চরিত্র সমন্বাগত, মনো-দুশ্চরিত্র সমন্বাগত বলিয়া সেই হেতু ও প্রত্যয়ে দেহাবসানে, মৃত্যুর পর অপায়, দুর্গতি, বিনিপাত নরকে উৎপন্ন হইবে। ইহা অসম্ভব ও অনবকাশযুক্ত যে কেহ কায়-সুচরিত্র সমন্বাগত, বাক্‌-সুচরিত্র সমন্বাগত, মনো-সুচরিত্র সমন্বাগত বলিয়া সেই হেতু, সেই প্রত্যয়ের জন্য অপায়, দুর্গতি, বিনিপাত, নরকে উৎপন্ন হইবে। ইহা সম্ভব যে কায়-সুচরিত্র সমন্বাগত… স্বর্গলোকে উৎপন্ন হইবে। ইহাই সম্ভব বলিয়া সেই ভিক্ষু জানেন। এইরূপে আনন্দ, বলা বাহুল্য, ভিক্ষু স্থান-অস্থান (সম্ভব-অসম্ভব) কুশল হয়।</p>
<p>এইরূপে উক্ত হইলে অয়ুষ্মাান আনন্দ ভগবানকে বলিলেন, ভদন্ত, ইহা আশ্চর্য! অদ্ভুত, এই ধর্মপর্যায়ের কী নাম? তাহা হইলে, আনন্দ এই ধর্মপর্যায়ে বহুধাতুক, চারি পরিবর্ত, ধর্মদাস (আয়না), অমৃতদুন্দুভি, অনুত্তর সংগ্রামবিজয় বলিয়া মনে করো।</p>
<p>ভগবান ইহা বিবৃত করিলেন। আয়ুষ্মান আনন্দ সন্তুষ্ট মনে ভগবানের ভাষণে আনন্দ প্রকাশ করিলেন।</p>
<p class='endsutta'>বহুধাতুক সূত্র সমাপ্ত।</p>
<footer>
<p>অনুবাদক : <span class='author'>বিনয়েন্দ্রনাথ চৌধুরী</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
