<!DOCTYPE html>
<html>
<head>
<meta charset='UTF-8'>
<meta name='author' content='বিনয়েন্দ্রনাথ চৌধুরী'>
<title></title>
</head>
<body>
<article id='mn148' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>উপরি-পঞ্চাশ</li>
<li class='vagga'>৫. ষড়ায়তন-বর্গ</li>
</ul>
<h1>৬. ষড়ষট্‌ক সূত্র</h1>
</header>
<p>আমি এইরূপ শুনিয়াছি।</p>
<p>এক সময় ভগবান শ্রাবস্তী-সমীপে অবস্থান করিতেছিলেন জেতবনে অনাথপিণ্ডিকের আরামে। তথায় ভগবান ভিক্ষুদিগকে আহ্বান করিলেন, “হে ভিক্ষুগণ,” হ্যাঁ ভদন্ত”, বলিয়া ভিক্ষুগণ ভগবানকে প্রত্যুত্তর দিলেন। ভগবান বলিলেন, আমি ‘ছয় ছয়টি’ বিষয়ে ধর্মদেশনা করিব যাহার আদিতে কল্যাণ, মধ্যে কল্যাণ, পর্যবসানে কল্যাণ, অর্থযুক্ত, ব্যঞ্জনযুক্ত এবং পরিপূর্ণ পরিশুদ্ধ ব্রহ্মচর্য প্রকাশক। তোমরা তাহা উত্তমরূপে মনোনিবেশ-সহকারে শ্রবণ করো, আমি বলিতেছি। “হ্যাঁ ভদন্ত,” বলিয়া ভিক্ষুগণ ভগবানকে প্রত্যুত্তর দিলেন। ভগবান বলিলেন, ছয় আধ্যাত্মিক আয়তন জ্ঞাতব্য, ছয় বাহ্য আয়তন, ছয় বিজ্ঞানকায়, ছয় স্পর্শকায়, ছয় বেদনাকায়, ছয় তৃষ্ণাকায় জ্ঞাতব্য।</p>
<p>ইহা কথিত হইয়াছে, “ছয় আধ্যাত্মিক আয়তন জ্ঞাতব্য।” কী কারণে ইহা কথিত হইয়াছে? চক্ষু-আয়তন, শ্রোত্র-আয়তন, ঘ্রাণ-আয়তন, জিহ্বা-আয়তন, কায়-আয়তন, মন-আয়তন। এই ছয় আধ্যাত্মিক সম্পর্কে ইহা কথিত হইয়াছে… ইহা প্রথম ছয়টি।</p>
<p>ইহা কথিত হইয়াছে, “ছয় বাহ্য আয়তন জ্ঞাতব্য”…? রূপ-আয়তন, শব্দ-আয়তন, গন্ধ-আয়তন, রস-আয়তন, স্প্রষ্টব্য-আয়তন, ধর্ম-আয়তন।… ইহা দ্বিতীয় ছয়টি।</p>
<p>ইহা… ছয় বিজ্ঞানকায়…? চক্ষু ইন্দ্রিয়হেতু রূপে চক্ষুবিজ্ঞান উৎপন্ন হয়, শ্রোত্র ইন্দ্রিয়হেতু শব্দে শ্রোত্রবিজ্ঞান উৎপন্ন হয়, ঘ্রাণ-ইন্দ্রিয়হেতু গন্ধে ঘ্রাণবিজ্ঞান উৎপন্ন হয়, জিহ্বা-ইন্দ্রিয়হেতু রসে জিহ্বাবিজ্ঞান উৎপন্ন হয়, কায়-ইন্দ্রিয়হেতু স্পর্শে কায়বিজ্ঞান উৎপন্ন হয়, মন-ইন্দ্রিয়হেতু ধর্মে মনোবিজ্ঞান উৎপন্ন হয়। এই সম্পর্কে… ইহা তৃতীয় ছয়টি।</p>
<p>ইহা কথিত… ছয় স্পর্শকায়… কথিত হইয়াছে? চক্ষুহেতু রূপে চক্ষুবিজ্ঞান উৎপন্ন হয়-এই তিনের সঙ্গতিতে (সংযোগ)। শ্রোত্র, ঘ্রাণ, জিহ্বা, কায় ও মন সম্পর্কেও এইরূপ। এই সম্পর্কেই… ইহা চতুর্থ ছয়টি।</p>
<p>ইহা কথিত… ছয় বেদনাকায়… কথিত হইয়াছে? চক্ষুহেতু রূপে চক্ষুবিজ্ঞান উৎপন্ন হয়, এই তিনের সংযোগে স্পর্শ, স্পর্শহেতু বেদনা উৎপন্ন হয়। শ্রোত্র, ঘ্রাণ, জিহ্বা, কায়, মন সম্পর্কেও এইরূপ।… ইহা পঞ্চম ছয়টি।</p>
<p>ইহা কথিত… তৃষ্ণাকায়… কথিত হইয়াছে? চক্ষুহেতু রূপে চক্ষুবিজ্ঞান উৎপন্ন হয়, এই তিনের সংযোগে স্পর্শ, স্পর্শহেতু বেদনা, বেদনাহেতু তৃষ্ণা উৎপন্ন হয়, শ্রোত্র… মন সম্পর্কেও এইরূপ। …ইহা ষষ্ঠ ছয়টি।</p>
<p>যদি কেহ বলে, “চক্ষু আত্মা”, তাহা ঠিক নহে। চক্ষুর উৎপত্তি ও ব্যয় দেখা যায়, কেহ তাহাতে বলিতে পারে-‘আমার মধ্যে আত্মা উৎপন্ন হয় ও বিলয় হয়।’ সুতরাং যদি কেহ বলে, “চক্ষু আত্মা”, তাহা ঠিক নহে। এইরূপে ‘চক্ষু অনাত্ম।” রূপ, চক্ষুবিজ্ঞান, চক্ষুসংস্পর্শ, বেদনা, তৃষ্ণা, শ্রোত্র, ঘ্রাণ, জিহ্বা, কায়, মন, মনোবিজ্ঞান, মনো-সংস্পর্শ, বেদনা, তৃষ্ণা সম্পর্কেও এইরূপ; এইরূপে মন অনাত্ম, ধর্ম অনাত্ম, মনোবিজ্ঞান অনাত্ম, মনোসংস্পর্শ অনাত্ম, বেদনা অনাত্ম, তৃষ্ণা অনাত্ম।</p>
<p>কিন্তু ভিক্ষুগণ, ইহা সৎকায় সমুদয়গামিনী প্রতিপদ (মার্গ)-চক্ষু সম্পর্কে কেহ দর্শন করেন, “ইহা আমার, “আমি ইহা হই”, ইহা আমার আত্মা।” রূপ, চক্ষুবিজ্ঞান, চক্ষু-সংস্পর্শ, বেদনা, তৃষ্ণা, শ্রোত্র, ঘ্রাণ, জিহ্বা, কায়, মন, ধর্ম, মনোবিজ্ঞান, মনোসংস্পর্শ, বেদনা, তৃষ্ণা সম্পর্কেও এইরূপ।</p>
<p>ভিক্ষুগণ, ইহা সৎকায় নিরোধগামিনী প্রতিপদ-কেহ চক্ষু সম্পর্কে দর্শন করে, “ইহা আমার নহে, আমি ইহা নহি, ইহা আমার আত্মা নহে।” রূপ, চক্ষুবিজ্ঞান… মন… বেদনা, তৃষ্ণা সম্পর্কেও এইরূপ।</p>
<p>ভিক্ষুগণ, চক্ষু এবং রূপ-হেতু, চক্ষুবিজ্ঞান উৎপন্ন হয়, এই তিনের সংযোগে স্পর্শ, স্পর্শহেতু সুখ, দুঃখ অথবা না-দুঃখ-না-সুখ বেদনা (অনুভূতি) উৎপন্ন হয়। সে সুখ বেদনায় স্পৃষ্ট হইয়া আনন্দিত হয়, উলৱাস প্রকাশ করে এবং নিবিষ্ট হইয়া থাকে, তাহার রাগানুশয় অনুশয়ন করে। দুঃখবেদনায় স্পৃষ্ট হইয়া শোক করে, কষ্ট পায়, ক্রন্দন করে, মোহগ্রস্ত হয়, তাহার প্রতিঘ-অনুশয় অনুশয়ন করে। না-দুঃখ-না সুখ বেদনা স্পৃষ্ট হইয়া সেই বেদনার সমুদয়, অস্তগমন, আস্বাদ, আদীনব এবং নিঃসরণ যথার্থভাবে জানে না, তাহার অবিদ্যা-অনুশয় অনুশয়ন করে। ভিক্ষুগণ, সুখবেদনার রাগানুশয় পরিত্যাগ না করিয়া, দুঃখবেদনার প্রতিঘানুশয় দূরীভূত না করিয়া, না-দুঃখ-না সুখ বেদনার অবিদ্যানুশয় সমুচ্ছিন্ন না করিয়া, অবিদ্যা পরিত্যাগ না করিয়া, বিদ্যা উৎপাদন করেনা বলিয়া দৃষ্টধর্মে দুঃখের অবসান হইবে ইহা সম্ভব নহে। শ্রোত্র এবং শব্দ, ঘ্রাণ এবং গন্ধ… মন এবং ধর্ম সম্পর্কেও এইরূপ।</p>
<p>ভিক্ষুগণ, চক্ষু এবং রূপহেতু… না-দুঃখ-না-সুখবেদনা। সে সুখবেদনায় স্পৃষ্ট হইয়া আনন্দিত হয় না। উলৱাস প্রকাশ করে না। নিবিষ্ট হইয়া থাকে না, তাঁহার রাগানুশয় অনুশয়ন করে না। দুঃখবেদনায়… নিঃসরণ যথার্থভাবে জানে, তাহার অবিদ্যা অনুশয় অনুশয়ন করে না। ভিক্ষুগণ, সে সুখবেদনার রাগানুশয়… সমুচ্ছিন্ন করিয়া… দুঃখের অবসান করিবে-ইহা সম্ভব। শ্রোত্র এবং শব্দ, ঘ্রাণ এবং গন্ধ… মন এবং ধর্ম সম্পর্কেও এইরূপ।</p>
<p>ভিক্ষুগণ, এইরূপ দেখিয়া শ্রুতবান আর্যশ্রাবক চক্ষুতে নির্বেদপ্রাপ্ত হন, চক্ষুবিজ্ঞানে নির্বেদপ্রাপ্ত হন, চক্ষুসংস্পর্শে নির্বেদপ্রাপ্ত হন, বেদনায় নির্বেদপ্রাপ্ত হন। শ্রোত্র, ঘ্রাণ, জিহ্বা, কায়, মন সম্পর্কেও এইরূপ। নির্বেদপ্রাপ্ত হইয়া রাগমুক্ত হন, বিরাগহেতু বিমুক্ত হন, ‘বিমুক্তিতে বিমুক্ত হইয়াছি’ বলিয়া তাঁহার জ্ঞান হয়-জন্মবীজ ক্ষীণ হইয়াছে… অত্র আর আসিতে হইবে না” বলিয়া প্রকৃষ্টভাবে জানেন।</p>
<p>ভগবান ইহা বিবৃত করিলেন। ভিক্ষুগণ সন্তুষ্ট মনে ভগবানের ভাষণে আনন্দ প্রকাশ করিলেন। ইহা বিশ্লেষণ করিয়া বলিবার সময়ে ষাটজন ভিক্ষু রাগমুক্ত হইয়া আসব হইতে চিত্তবিমুক্ত হইয়াছিলেন।</p>
<p class='endsutta'>ষড়ষট্‌ক সূত্র সমাপ্ত।</p>
<footer>
<p>অনুবাদক : <span class='author'>বিনয়েন্দ্রনাথ চৌধুরী</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
