<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn54' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>১. গৃহপতি-বর্গ</li>
</ul>
<h1>৪. পোতলিয় সূত্র</h1>
</header>
<p>৩১. আমি এইরূপ শুনিয়াছি। এক সময় ভগবান অঙ্গুত্তরাপ জনপদে অবস্থান করিতেছিলেন, অঙ্গুত্তরাপবাসীদের আপণ নামক নগরে (নগর সমীপে নদীতীরে)। তখন ভগবান পূর্বাহ্ণ সময়ে (চীবর) পরিধান করিয়া পাত্র-চীবর (সংঘাটি) লইয়া ভিক্ষান্ন সংগ্রহের জন্য আপণে প্রবেশ করিলেন। আপণে ভিক্ষান্ন সংগ্রহ করিয়া ভোজন শেষে ভিক্ষাচর্যা হইতে প্রত্যাবর্তন করিয়া এক গভীর বনে উপস্থিত হইলেন, দিবাবিহারের নিমিত্ত। সেই গভীর বনে প্রবেশ করিয়া এক বৃক্ষমূলে দিবাবিহারে উপবেশন করিলেন।</p>
<p>পোতলিয় গৃহপতিও নিবাসন (ধুতি), প্রাবরণ (উত্তরীয়) পরিধান করিয়া, ছত্র ধারণ ও পাদুকা পরিহিত হইয়া জঙ্ঘা বিহার (পায়চারী) করিতে করিতে যথায় সেই গভীর বন তথায় উপনীত হইলেন, গভীর বনে প্রবেশ করিয়া যেখানে ভগবান আছেন তথায় পৌঁছিলেন, উপস্থিত হইয়া ভগবানের সহিত প্রীতি সম্ভাষণ করিলেন এবং সম্মোদনীয় ও স্মরণীয় আলাপ শেষ করিয়া এক প্রান্তে দাঁড়াইলেন। একপ্রান্তে স্থিত গৃহপতি পোতলিয়কে ভগবান বলিলেন :</p>
<p>“গৃহপতি, আসন বিদ্যমান আছে, যদি ইচ্ছা হয় বসিতে পার।”</p>
<p>এইরূপ উক্ত হইলে পোতলিয় গৃহপতি “শ্রমণ গৌতম আমাকে গৃহপতি (গৃহস্থ, বৈশ্য) রূপে ব্যবহার করিতেছেন,” ক্রোধান্বিত ও অপ্রসন্ন মনে নীরব রহিলেন।</p>
<p>দ্বিতীয়বার, তৃতীয়বারও… এইরূপ কথিত হইলে “শ্রমণ গৌতম আমাকে গৃহপতিরূপে ব্যবহার করিতেছেন” কোপিত ও অসন্তুষ্ট হইয়া পোতলিয় গৃহপতি ভগবানকে বলিলেন :</p>
<p>“ভো গৌতম, ইহা অনুচিত, ইহা অপ্রতিরূপ, যেহেতু আপনি আমাকে গৃহপতি বলিয়া ব্যবহার করিলেন।”</p>
<p>“গৃহপতি, যাহাতে গৃহপতি হয়, তোমার সেই আকার, সেই লিঙ্গ ও সেই নিমিত্ত বিদ্যমান (তজ্জন্যই এই ব্যবহার করিতেছি)।”</p>
<p>“তথাপি ভো গৌতম, আমা কর্তৃক যাবতীয় গৃহী-কর্মান্ত পরিত্যক্ত, যাবতীয় গৃহী-ব্যবহার (ব্যবসা-বাণিজ্য) সমুচ্ছিন্ন।”</p>
<p>“গৃহপতি, তাহা কী প্রকার, যাহা তোমার সর্বগৃহী-কর্মান্ত পরিত্যক্ত, যাবতীয় গৃহী-ব্যবহার সমুচ্ছিন্ন?”</p>
<p>“ভো গৌতম, আমার নিকট যাহা কিছু ধন, ধান্য, রজত-জাতরূপ (সোনা-রূপা) ছিল, আমি সমস্ত পুত্রদিগকে উত্তরাধিকার সূত্রে সমর্পণ করিয়াছি। সেই সম্বন্ধে আমি আদেশ কিংবা উপদেশ করি না, শুধু গ্রাসাচ্ছাদন (খাওয়া-পরা) মাত্রেই অবস্থান করি; (তদপেক্ষা কোনো প্রত্যাশা নাই)। এই কারণে ভো গৌতম, আমি যাবতীয় গৃহী-কর্মান্ত পরিত্যাগ ও গৃহী-ব্যবহার সমুচ্ছিন্ন করিয়াছি।”</p>
<p>“গৃহপতি, তুমি অন্যথা ব্যবহার সমুচ্ছেদ বলিতেছ। কিন্তু আর্যবিনয়ে ব্যবহার সমুচ্ছেদ অন্য প্রকার।”</p>
<p>“ভন্তে, আর্যবিনয়ে ব্যবহার-সমুচ্ছেদ কী প্রকারে হয়? বেশ, ভগবান, আমাকে তদ্রূপ ধর্মোপদেশ করুন, যে প্রকারে আর্যবিনয়ে ব্যবহার সমুচ্ছেদ হয়।”</p>
<p>“তবে গৃহপতি, শ্রবণ করো, উত্তমরূপে মনোযোগ দাও, আমি উপদেশ করিব।”</p>
<p>“হ্যাঁ, ভদন্ত!” (বলিয়া) পোতলিয় গৃহপতি ভগবানকে প্রতিশ্রুতি দিলেন। ভগবান বলিলেন :</p>
<p>৩২. “গৃহপতি, এই অষ্টবিধ-ধর্ম আর্যবিনয়ে ব্যবহার সমুচ্ছেদের জন্য প্রবর্তিত হয়, সেই অষ্টবিধ কী কী? (১) হিংসা-বিরতি চেতনা আশ্রয় করিয়া প্রাণিহিংসা পরিত্যাগ করা উচিত। (২) চৌর্য-বিরতি চেতনা আশ্রয় করিয়া চৌর্য পরিত্যাগ করা উচিত। (৩) সত্য-বাক্য আশ্রয় করিয়া মিথ্যা-বাক্য পরিত্যাগ করা উচিত। (৪) পিশুন-বিরতি চেতনা আশ্রয় করিয়া পিশুন-বাক্য পরিত্যাগ করা উচিত। (৫) গৃধ্নু-লোভ প্রহান চেতনা আশ্রয় করিয়া গৃধ্নু-লোভ পরিবর্জন করা উচিত। (৬) নিন্দা-রোষ প্রহান চেতনা আশ্রয় করিয়া নিন্দা-রোষ প্রহাতব্য। (৭) ক্রোধোপায়াস (হতাশা) প্রহান চেতনা আশ্রয় করিয়া ক্রোধোপায়াস পরিবর্জন করা উচিত। (৮) অভিমান প্রহান চেতনা আশ্রয় করিয়া অভিমান পরিত্যাজ্য। গৃহপতি, এই অষ্টবিধ ধর্ম যাহা সংক্ষেপে উক্ত হইল বিস্তৃতভাবে অবিভক্ত; ইহারাই আর্যবিনয়ে ব্যবহার সমুচ্ছেদার্থ প্রযুক্ত হয়।”</p>
<p>[এখানে প্রথম চারিটি বিরমিতব্য, শেষের চারিটি প্রহাতব্য।]</p>
<p>“সাধু ভন্তে, ভগবান কর্তৃক বিস্তৃতভাবে অবিভক্ত যেই অষ্টধর্ম উক্ত হইল যাহা আর্যবিনয়ে ব্যবহার সমুচ্ছেদে প্রবর্তিত হয়। অনুগ্রহপূর্বক ভগবান, আমাকে সেই অষ্টবিধ ধর্ম বিস্তৃতভাবে বর্ণনা করুন।”</p>
<p>“তবে হে গৃহপতি, শ্রবণ করো, সুন্দররূপে মনোযোগ দাও, আমি বর্ণনা করিব।”</p>
<p>“হ্যাঁ, ভন্তে,” পোতলিয় গৃহপতি ভগবানকে প্রত্যুত্তর দিলেন।</p>
<p>ভগবান এইরূপ বলিলেন :</p>
<p>৩৩. “‘প্রাণিহত্যা বিরতি চেতনা আশ্রয়ে প্রাণিহত্যা ত্যাগ করা উচিত’ এই যে বলা হইল, কী কারণে বলা হইল? গৃহপতি, আর্যশ্রাবক এ বিষয়ে এই চিন্তা করেন, আমি যে-সকল সংযোজনের দরুন প্রাণিহত্যাকারী হইতে পারি, সেই সমস্ত সংযোজন প্রহাণের জন্য ও সমুচ্ছেদের জন্য অগ্রসর হইতেছি। এমতাবস্থায় যদি আমিই প্রাণিহত্যাকারী হই, তবে আত্মাও (স্বচিত্ত) আমাকে প্রাণিহত্যার দরুন নিন্দা করিবে। অপর বিজ্ঞগণও পরীক্ষা করিয়া প্রাণিহত্যার দরুন আমাকে ধিক্কার দিতে পারেন। প্রাণিহত্যার দরুন দেহত্যাগে মৃত্যুরপর দুর্গতিই প্রত্যাশা করিতে হইবে। এই যে প্রাণিহত্যা ইহাই সংযোজন, ইহাই নীবরণ; প্রাণিহত্যার দরুন যে-সকল আসব, বিঘাত ও পরিদাহ উৎপন্ন হইবার সম্ভাবনা, প্রাণিহত্যা হইতে বিরত ব্যক্তির সেই সমুদয় আসব, ক্লেশ ও বিপাকজনিত বিঘাত এবং পরিদাহ উৎপন্ন হয় না। সুতরাং হিংসার বিরতি চেতনা আশ্রয়ে প্রাণিহিংসা পরিত্যাজ্য বলিয়া যাহা উক্ত হইয়াছে তাহা এই কারণেই বলা হইল।” (১)</p>
<p>৩৪. “অচৌর্যের আশ্রয়ে চৌর্যত্যাগ করা উচিত, এই যে বলা হইল, কী কারণে বলা হইল? গৃহপতি, আর্যশ্রাবক এ বিষয়ে এই প্রকার চিন্তা করেন, আমি যে-সকল সংযোজনের কারণে চৌর্যকর্ম করিতে পারি, সেই সমুদয় সংযোজনের প্রহাণের জন্য ও সমুচ্ছেদের জন্য অগ্রসর হইতেছি।…।” (২)</p>
<p>৩৫. “সত্য বাক্য আশ্রয় করিয়া মিথ্যা পরিত্যাগ করা উচিত, এই যে বলা হইল, কী কারণে বলা হইল? গৃহপতি, আর্যশ্রাবক এ বিষয়ে এই প্রকার চিন্তা করেন, আমি যে-সকল সংযোজনের কারণে মিথ্যাবাক্য বলিতে পারি, সেই সমুদয় সংযোজনের প্রহাণের জন্য ও সমুচ্ছেদের জন্য অগ্রসর হইতেছি।…।” (৩)</p>
<p>৩৬. “অপিশুন বাক্যের আশ্রয়ে পিশুন বাক্য পরিত্যাগ করা উচিত, এই যে বলা হইল, কী কারণে বলা হইল? গৃহপতি, আর্যশ্রাবক এ বিষয়ে এই প্রকার চিন্তা করেন, আমি যে-সকল সংযোজনের কারণে পিশুনবাক্য বলিতে পারি, সেই সমুদয় সংযোজনের প্রহাণের জন্য ও সমুচ্ছেদের জন্য অগ্রসর হইতেছি।…।” (৪)</p>
<p>৩৭. “অগৃধ্নু-লোভ আশ্রয় করিয়া গৃধ্ন-লোভ পরিত্যাগ করা উচিত, এই যে বলা হইল, কী কারণে বলা হইল? গৃহপতি, আর্যশ্রাবক এ বিষয়ে এই প্রকার চিন্তা করেন, আমি যে-সকল সংযোজনের কারণে গৃধ্নু লোভী হইতে পারি, সেই সমুদয় সংযোজনের প্রহাণের জন্য ও সমুচ্ছেদের জন্য অগ্রসর হইতেছি।…।” (৫)</p>
<p>৩৮. “অনিন্দা-রোষ আশ্রয় করিয়া নিন্দা-রোষ প্রহাতব্য, এই যে বলা হইল, কী কারণে বলা হইল? গৃহপতি, আর্যশ্রাবক এ বিষয়ে এই প্রকার চিন্তা করেন, আমি যে-সকল সংযোজনের কারণে নিন্দা-রোষকারী হইতে পারি, সেই সমুদয় সংযোজনের প্রহাণের জন্য ও সমুচ্ছেদের জন্য অগ্রসর হইতেছি।…।” (৬)</p>
<p>৩৯. “অক্রোধোপায়াসের আশ্রয়ে ক্রোধোপায়াস প্রহাতব্য, এই যে বলা হইল, কী কারণে বলা হইল? গৃহপতি, আর্যশ্রাবক এ বিষয়ে এই প্রকার চিন্তা করেন, আমি যে-সকল সংযোজনের কারণে ক্রোধোপায়াস হইতে পারি, সেই সমুদয় সংযোজনের প্রহাণের জন্য ও সমুচ্ছেদের জন্য অগ্রসর হইতেছি।…।” (৭)</p>
<p>৪০. “অনভিমানের আশ্রয়ে অভিমান পরিত্যাজ্য, এই যে বলা হইল, কী কারণে বলা হইল? গৃহপতি, আর্যশ্রাবক এ বিষয়ে এই প্রকার চিন্তা করেন, আমি যে-সকল সংযোজনের কারণে অভিমানী হইতে পারি, সেই সমুদয় সংযোজনের প্রহাণের জন্য ও সমুচ্ছেদের জন্য অগ্রসর হইতেছি।…।” (৮)</p>
<p>৪১. “গৃহপতি, সংক্ষেপে উক্ত ও বিস্তৃতভাবে বিভক্ত এই অষ্টবিধ ধর্ম, যাহা আর্যবিনয়ে ব্যবহার সমুচ্ছেদার্থ প্রবর্তিত হয়। তথাপি আর্যবিনয়ে কেবল এই পর্যন্ত সর্বেসর্বা ও সর্বথা ব্যবহার সমুচ্ছেদ নহে।”</p>
<p>“ভন্তে, আর্যবিনয়ে সর্বেসর্বা ও সর্বথা সর্বস্বরূপে ব্যবহার সমুচ্ছেদ কী প্রকারে হয়? উত্তম, হে প্রভু ভগবান, যে প্রকারে আর্যবিনয়ে সর্বেসর্বা ও সর্বথা সর্বস্বরূপে ব্যবহার সমুচ্ছেদ হয় সেই প্রকার ধর্মোপদেশ করুন।”</p>
<p>“গৃহপতি, তাহা হইলে শ্রবণ করো, উত্তমরূপে মনোযোগ দাও, আমি বর্ণনা করিব।”</p>
<p>“হ্যাঁ ভদন্ত!” (বলিয়া) পোতলিয় গৃহপতি ভগবানকে প্রত্যুত্তর দিলেন। ভগবান বলিলেন :</p>
<p>৪২. “গৃহপতি, যেমন কোনো ক্ষুধাদৌর্বল্য-প্রপীড়িত কুকুর সূণায় (মাংস বিক্রয় স্থানে) উপস্থিত হয়; দক্ষ গো-ঘাতক অথবা গো-ঘাতকের অন্তেবাসী উত্তমরূপে তক্ষণকৃত বা সু-পরিষ্কৃত, মাংসহীন, রক্তমাখা অস্থি-কঙ্কাল উহার দিকে নিক্ষেপ করে। গৃহপতি, তাহা কী মনে করো? সেই কুকুর সুচ্ছিন্ন, পরিষ্কৃত মাংসহীন ও রক্তমিশ্র ওই অস্থিকঙ্কাল লেহন করিয়া ক্ষুধা-দৌর্বল্য বিনোদন করিতে সমর্থ হইবে?”</p>
<p>“ভন্তে, ইহা কখনো সম্ভব নহে। ইহার কারণ এই যে ভন্তে, ওই অস্থিকঙ্কাল উত্তমরূপে পরিষ্কৃত, মাংসহীন শুধু লোহিত-মিশ্রিত; সেই কুকুর শুধু ক্লান্ত হইবে ও বিঘাতের ভাগী হইবে।”</p>
<p>“এইরূপে গৃহপতি, সেই আর্যশ্রাবক এই প্রকার প্রত্যবেক্ষণ করে : ‘ভগবান কর্তৃক বলা হইয়াছে, কাম অস্থিকঙ্কাল সদৃশ ইহা বহু দুঃখের আকর, বহু উপায়াসময়, ইহাতে অধিকতর আদীনব (দোষ) বিদ্যমান।’ এইরূপে যথাভূতভাবে সম্যক প্রজ্ঞা দ্বারা দর্শন করিয়া যেই (পঞ্চকাম-বিষয়ক) উপেক্ষা নানা স্বভাববিশিষ্ট ও নানা আরম্মণাশ্রিত উহাকে বিশেষরূপে বর্জন করিয়া, যেই (চতুর্থ ধ্যানজ) উপেক্ষা এক স্বভাব ও একারম্মণাশ্রিত, যাহাতে সর্বতোভাবে লোকামিষ ও উপাদান (গাঢ়তৃষ্ণা)-সমূহ নিরবশেষে নিরুদ্ধ হয়, (লোকামিষ ও উপাদানের প্রতিপক্ষভূত) সেই উপেক্ষাকেই বৃদ্ধি করেন।”</p>
<p>৪৩. “গৃহপতি, যেমন নাকি কোনো গৃধ্র, কাক অথবা কুলাল (শ্যেনজাতীয় পক্ষী) একখণ্ড মাংসপেশী লইয়া উড়িয়া যায়, তাহাকে অপর গৃধ্রেরা, কাকেরা কিংবা কুলালেরা পশ্চাদ্‌ধাবন করিয়া যদি মুখতুণ্ড দ্বারা দংশন করে, পাদনখ দ্বারা আক্রমণ করে; গৃহপতি, ইহা কী মনে করো, যদি সেই গৃধ্র, কাক অথবা কুলাল ওই মাংসপেশী যথা সম্ভব দূরে নিক্ষেপ না করে, তবে তন্নিবন্ধন তাহার মরণ সংঘটিত হইতে পারে, অথবা মরণান্ত দুঃখ হইতেও পারে?”</p>
<p>“হ্যাঁ, ভন্তে, হইবেই।”</p>
<p>“এই প্রকারই গৃহপতি, আর্যশ্রাবক এইরূপ প্রত্যবেক্ষণ করেন : ‘ভগবান কর্তৃক কামসমূহ মাংসপেশীবৎ উক্ত হইয়াছে, ইহাতে বহু দুঃখ, বহু উপায়াস, আর আদীনবও অত্যধিক।’ এইরূপে ইহা সম্যক প্রজ্ঞা দ্বারা যথাভূত দর্শন করিয়া যেই উপেক্ষা নানা স্বভাব, নানা অবলম্বনাশ্রিত তাহা সম্পূর্ণ বর্জন করিয়া যেই উপেক্ষা এক স্বভাব ও একারম্মণাশ্রিত এবং যাহাতে সর্বতোভাবে লোকামিষ ও উপাদান নিরবশেষে নিরুদ্ধ হয়, সেই উপেক্ষার অভিবৃদ্ধি সাধন করেন।”</p>
<p>৪৪. “যেমন গৃহপতি, কোনো পুরুষ প্রজ্বলিত তৃণোল্কা লইয়া বায়ুর প্রতিকূলে গমন করে, গৃহপতি, তাহা কী মনে করো, যদি সেই ব্যক্তি ওই প্রজ্বলিত তৃণোল্কা শীঘ্র শীঘ্র পরিবর্জন না করে, তবে উহা তাহার হস্ত, বাহু অথবা অন্যতর অঙ্গ-প্রত্যঙ্গ দগ্ধ করিতে পারে, তন্নিবন্ধন তাহার মরণ কিংবা মরণান্ত দুঃখ হইতে পারে?”</p>
<p>“হ্যাঁ, নিশ্চয় ভন্তে,”</p>
<p>“গৃহপতি, এইরূপেই আর্যশ্রাবক…।”</p>
<p>৪৫. “গৃহপতি, যেমন কোনো স্থানে ধূম ও শিখাহীন প্রদীপ্ত অঙ্গারপূর্ণ এক পুরুষের (৪ হাত) অধিক পরিমিত অঙ্গারগর্ত আছে, যখন তথায় জীবনেচ্ছু, অমরণেচ্ছু, সুখকামী, দুঃখবিরোধী কোনো ব্যক্তি আসে, তাহাকে দুইজন বলবান পুরুষ বাহুযুগলে সজোরে ধরিয়া নির্দয়ভাবে অঙ্গারগর্তের দিকে আকর্ষণ করে, গৃহপতি, তাহা কী মনে করো, তখন সেই ব্যক্তি ইতস্তত দেহ নমিত করিবে নহে কি?”</p>
<p>“হ্যাঁ, নিশ্চয় করিবে ভন্তে,”</p>
<p>“উহা করিবার কারণ কী?”</p>
<p>“ভন্তে, সেই পুরুষের ইহা সুবিদিত ‘যদি আমি এই অঙ্গারগর্তে পড়ি, তবে তন্নিবন্ধন আমার মৃত্যু ঘটিতে পারে, অথবা মরণান্ত দুঃখভোগ হইতে পারে।’”</p>
<p>৪৬. “গৃহপতি, যেমন কোনো লোক স্বপ্নযোগে রমণীয় উদ্যান, রমণীয় বন, রমণীয় ভূমিভাগ ও রমণীয় পুষ্করিণী দর্শন করে। কিন্তু জাগ্রত অবস্থায় তাহা কিছু দেখিতে পায় না। এই প্রকারেই হে গৃহপতি, আর্যশ্রাবক ইহা প্রত্যবেক্ষণ করেন : ‘ভগবান কর্তৃক কামসমূহ স্বপ্নোপম উক্ত হইয়াছে।…।”</p>
<p>৪৭. “গৃহপতি, যেমন কোনো ব্যক্তি যাচিত (ঋণকৃত) ভোগ্যবস্তু, মানুষের যোগ্য যান, বিবিধ উৎকৃষ্ট মণিকুণ্ডল প্রভৃতি ধার করে এবং সেই যাচিত ভোগ্যবস্তুসমূহে পুরস্কৃত ও পরিবৃত হইয়া নগর মধ্যে উপস্থিত হয়। তখন জনসাধারণ তাহাকে দেখিয়া বলে যে, ‘ওহে, এই ব্যক্তি নিশ্চয় ধনবান। এইরূপেই ধনবানেরা ধন সম্পদ ভোগ করেন।’ কিন্তু স্বামীরা (মহাজন) তাহাকে যেখানেই দেখিতে পায় সেখানেই স্বীয় বস্তুসমূহ গ্রহণ করেন। গৃহপতি, তুমি কী মনে করো, সেই পুরুষের পক্ষে অন্যথা (প্রতিকূল) ভাব সঙ্গত নহে কি?”</p>
<p>“হ্যাঁ, ভন্তে,”</p>
<p>“তাঁহার কারণ কী?”</p>
<p>“ভন্তে, স্বামীরা নিশ্চয়ই স্বীয় সম্পত্তি আহরণ করিবেন।”</p>
<p>“এই প্রকারেই হে গৃহপতি, আর্যশ্রাবক ইহা প্রত্যবেক্ষণ করেন : ‘ভগবান কর্তৃক উক্ত হইয়াছে কামসমূহ যাচিত (ধারে গৃহীত) সম্পত্তি সদৃশ…।”</p>
<p>৪৮. “গৃহপতি, যেমন নাকি কোনো গ্রাম বা নগরের অদূরে অধিক গভীর বন আছে, তথায় বৃক্ষ সকল সুমিষ্ট ফল দেয় ও বহু ফলবা; কিন্তু কোনো ফল ভূমিতে পতিত থাকে না। তখন কোনো ফলার্থী ফলান্বেষী পুরুষ ফল অন্বেষণে বিচরণ করিতে করিতে (ঘটনাক্রমে) তথায় উপস্থিত হয়। সে সেই গভীর বনে প্রবেশ করিয়া ওই সুমিষ্ট ফল ও বহু ফলন্ত বৃক্ষ দেখিতে পায়। তখন তাহার এইরূপ চিন্তা হয় : ‘এই বৃক্ষ সুমিষ্ট ফলবিশিষ্ট ও বহু ফলবান, অথচ কোনো ফল ভূমিতে পড়ে নাই। আমি বৃক্ষে আরোহণ করিতে জানি। সুতরাং এই বৃক্ষে আরোহণ করিয়া যদি ইচ্ছানুরূপ ফল খাইতে পারি ও উৎসঙ্গ পূর্ণ করিতে পারি তবেই উত্তম।’ সে ওই বৃক্ষে উঠিয়া ইচ্ছানুরূপ ফল খায় ও উৎসঙ্গ পূর্ণ করে।”</p>
<p>“তখন দ্বিতীয় ব্যক্তি ফলার্থী ও ফলান্বেষী হইয়া ফলান্বেষণে বিচরণ করিতে করিতে সুতীর্ণ কুঠরী লইয়া তথায় উপস্থিত হয়। সে ওই গভীর বনে প্রবেশ করিয়া সেই সুস্বাদু ফল ও বহু ফলন্তবৃক্ষ দেখিতে পায়। তখন তাহার এই ধারণা জন্মে : ‘এই বৃক্ষ সুস্বাদু ফলবিশিষ্ট ও বহু ফলবান। অথচ কোনো ফল ভূমিতে পতিত হয় নাই। আমিও বৃক্ষে আরোহণ করিতে জানি না। কাজেই এই বৃক্ষের মূল ছেদন করিয়া প্রয়োজনানুসারে ফল খাইলে ও উৎসঙ্গ পূর্ণ করিলেই ভালো হয়।’ তখন সে ওই বৃক্ষ-ছেদন আরম্ভ করে। তাহা কী মনে করো, গৃহপতি, যেই পুরুষ প্রথম বৃক্ষে আরোহণ করিয়াছে, যদি সত্ত্বর সে বৃক্ষ হইতে অবতরণ না করে, বৃক্ষপতন সময়ে ওই ব্যক্তির হাত ভাঙ্গিতে পারে, পা ভাঙ্গিতে পারে অথবা অন্যান্য অঙ্গ-প্রত্যঙ্গ ভাঙ্গিতে পারে; তন্নিমিত্ত তাহার মরণ কিংবা মরণান্ত দুঃখ-ভোগও হইতে পারে?”</p>
<p>“হ্যাঁ, ভন্তে,”</p>
<p>“এইরূপেই, হে গৃহপতি, আর্যশ্রাবক চিন্তা করেন যে ‘কামসমূহ বৃক্ষ ও ফল সদৃশ, ইহা ভগবান কর্তৃক উক্ত হইয়াছে…।”</p>
<p>৪৯. “গৃহপতি, এই সেই আর্যশ্রাবক, যিনি এই অনুত্তর উপেক্ষা ও পরিশুদ্ধ স্মৃতিতে আশ্রয় করিয়া বহুবিধ পূর্বজন্ম সম্বন্ধে স্মরণ করেন। যেমন : এক জন্ম, দুই জন্ম, তিন জন্ম…।” আকার ও উদ্দেশ সহিত নানাবিধ পূর্বনিবাস স্মরণ করেন।”</p>
<p>“গৃহপতি, ইনিই সেই আর্যশ্রাবক যিনি এই অনুত্তর উপেক্ষা ও পরিশুদ্ধ স্মৃতি আশ্রয় করিয়া মানুষোত্তর, বিশুদ্ধ, দিব্যচক্ষু দ্বারা চ্যুতির সময়, উৎপত্তির সময় হীনোৎকৃষ্ট অবস্থায় সুগতি-দুর্গতিপরায়ণ অপর সত্ত্বগণকে দর্শন করেন।… যথাকর্ম গতিপ্রাপ্ত সত্ত্বগণকে প্রকৃষ্টরূপে জানেন।”</p>
<p>“গৃহপতি, সেই আর্যশ্রাবক এই অনুত্তর উপেক্ষা ও পরিশুদ্ধ স্মৃতিকে অবলম্বণ করিয়া আসবরাশির ক্ষয় করিয়া অনাসব চিত্তবিমুক্তি ও প্রজ্ঞাবিমুক্তি ইহজীবনে স্বীয় অভিজ্ঞা দ্বারা প্রত্যক্ষ করিয়া, অধিগত হইয়া অবস্থান করেন। গৃহপতি, এই পর্যন্তই আর্যবিনয়ে সর্বতসর্ব ও সর্বথা সর্বভাবে ব্যবহার-সমুচ্ছেদ হয়।”</p>
<p>৫০. “গৃহপতি, তোমার ধারণা কী? যেই প্রকারে আর্যবিনয়ে সর্বতসর্ব ও সর্বথা সর্বভাবে ব্যবহার-সমুচ্ছেদ হয়। তুমি তদ্রূপ ব্যবহার-সমুচ্ছেদ নিজের মধ্যে দেখিতেছ কি?”</p>
<p>“কোথায় ভন্তে, আমি, আর কোথায় আর্যবিনয়ে সর্বতসর্ব ও সর্বথা সর্বভাবে ব্যবহার-সমুচ্ছেদ। ভন্তে, আর্যবিনয়ের সর্বতসর্ব ও সর্বথা সর্বভাবে ব্যবহার-সমুচ্ছেদ হইতে (আকাশ পাতালবৎ) আমি অন্তরালে, অতিশয় দূরে। ভন্তে, আমরা পূর্বে অন্যতৈর্থিক পরিব্রাজকগণকে (গৃহী ব্যবহার-সমুচ্ছেদ সম্বন্ধে) অনভিজ্ঞ অবস্থায় অভিজ্ঞ বলিয়া ধারণা করিয়াছি, অনভিজ্ঞ অবস্থায় অভিজ্ঞের ভোগ্য ভোজন দিয়াছি, অনভিজ্ঞ অবস্থাতে অভিজ্ঞের স্থানে রাখিয়াছি। কিন্তু ভন্তে, এখন আমরা অন্যতৈর্থিক পরিব্রাজকদিগকে অনভিজ্ঞ অবস্থায় অনভিজ্ঞরূপে জানিব, অনভিজ্ঞ অবস্থায় অনভিজ্ঞের যোগ্য ভোজন দান করিব, অনভিজ্ঞ অবস্থায় অনভিজ্ঞ স্থানে রাখিব। ভন্তে, আমরা ভিক্ষুদিগকে অভিজ্ঞ, অবস্থায় অভিজ্ঞ জানিব, অভিজ্ঞ অবস্থায় অভিজ্ঞের যোগ্য ভোজন দান করিব, অভিজ্ঞ অবস্থায় অভিজ্ঞস্থানে স্থাপন করিব। ভন্তে, ভগবান, আপনি শ্রমণদের প্রতি আমার শ্রমণপ্রেম, শ্রমণদের প্রতি শ্রমণপ্রসাদ, শ্রমণদের প্রতি শ্রমণ গৌরব জন্মাইয়াছেন। অতি আশ্চর্য ভন্তে, অতি শ্রমণদের প্রতি শ্রমণ গৌরব জন্মাইয়াছেন। অতি আশ্চর্য ভন্তে, অতি অদ্ভুত ভন্তে,…।”</p>
<p class='endsutta'>পোতলিয় সূত্র সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
