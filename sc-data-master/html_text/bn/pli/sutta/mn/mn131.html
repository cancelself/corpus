<!DOCTYPE html>
<html>
<head>
<meta charset='UTF-8'>
<meta name='author' content='বিনয়েন্দ্রনাথ চৌধুরী'>
<title></title>
</head>
<body>
<article id='mn131' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>উপরি-পঞ্চাশ</li>
<li class='vagga'>৪. বিভঙ্গ-বর্গ</li>
</ul>
<h1>১. ভদ্রকরক্ত সূত্র</h1>
</header>
<p>আমি এইরূপ শুনিয়াছি।</p>
<p>এক সময় ভগবান শ্রাবস্তী-সমীপে অবস্থান করিতেছিলেন জেতবনে অনাথপিণ্ডিকের আরামে। তথায় ভগবান ভিক্ষুদের আহ্বান করিলেন, ‘হে ভিক্ষুগণ।’ ‘হ্যাঁ, ভদন্ত’ বলিয়া ভিক্ষুগণ ভগবানকে প্রত্যুত্তর দিলেন। ভগবান বলিলেন, ভিক্ষুগণ, আমি তোমাদিগকে ভদ্রকরক্তের উদ্দেশ (অবতারণা) ও বিভঙ্গ (বিশ্লেষণ) সম্পর্কে দেশনা করিব। আমি ভাষণ করিব, তোমরা মনযোগ-সহকারে শ্রবণ করো। ‘হ্যাঁ ভদন্ত’ বলিয়া ভিক্ষুগণ ভগবানকে প্রত্যুত্তর দিলেন।</p>
<p>ভগবান বলিলেন :</p>
<blockquote class='gatha'>
<p>অতীত অননুসরণীয়, বাঞ্জনীয় নহে অনাগত,<br>
অতীত প্রহীণ হয় অনাগতরহে অপ্রাপ্ত।<br>
তত্রতত্র প্রত্যুৎপন্ন ধর্ম, যে করে বিদর্শন,<br>
নিরন্তর ভাব মনে জানি যাহা অবিচল অকোপন<br>
সম্পাদন করো আজ যাহা করণীয়,<br>
কে জানে কাল আসিবে না মরণ?<br>
মৃত্যু মহাসেনাসহ আপোষ হইবে না কোনোদিন।<br>
ঈদৃশ-বিহারী আতাপী যিনি অহোরাত্র অতন্দ্রিত,<br>
ভদ্রকরক্ত (ধর্মপরায়ণ) সন্ত মুনি তিনি সুবিখ্যাত।</p>
</blockquote>
<p>ভিক্ষুগণ, কেহ সুদীর্ঘ অতীতকে কিরূপে অনুসরণ করে? ‘অতীতে আমার এইরূপ ছিল’ মনে করিয়া সে তাহাতে আনন্দ লাভ করে। বেদনা, সংজ্ঞা, সংস্কার, বিজ্ঞান সম্পর্কেও এইরূপ। ভিক্ষুগণ, এইরূপে সে অতীতকে অনুসরণ করে।</p>
<p>ভিক্ষুগণ, সুদীর্ঘ অতীতকে লোক কীরূপে অনুসরণ করে না। ‘অতীতে আমার এইরূপ ছিল,’ মনে করিয়া সে তাহাতে আনন্দ লাভ করে না। বেদনা, সংজ্ঞা, সংস্কার, বিজ্ঞান সম্পর্কেও এইরূপ।</p>
<p>ভিক্ষুগণ, এইরূপে সে অতীতকে অনুসরণ করে না।</p>
<p>ভিক্ষুগণ, কিরূপে লোক সুদীর্ঘ অনাগতকে প্রত্যাশা করে? সে ‘অনাগতে আমার এইরূপ হউক’ মনে করিয়া আনন্দ লাভ করে। বেদনা, সংজ্ঞা, সংস্কার, বিজ্ঞান সম্পর্কেও এইরূপ। এইরূপে… প্রত্যাশা করে।</p>
<p>ভিক্ষুগণ, কিরূপে সে সুদীর্ঘ অনাগতকে প্রত্যাশা করে না?… আনন্দ লাভ করে না… প্রত্যাশা করে না।</p>
<p>ভিক্ষুগণ, কিরূপে লোক প্রত্যুৎপন্ন ধর্মে আকর্ষিত হয়? ভিক্ষুগণ, অশ্রুতবান পৃথগজন (অনভিজ্ঞ সাধারণ লোক) যে আর্যগণের দর্শন লাভ করে নাই, যে আর্যধর্মে অকোবিদ, সৎপুরুষধর্মে অবিনীত, রূপকে আত্মদৃষ্টিতে দেখে, আত্মাকে রূপবান দেখে, আত্মায় রূপ দেখে কিংবা রূপে আত্মদর্শন করে। বেদনা, সংজ্ঞা, সংস্কার ও বিজ্ঞান সম্পর্কেও এইরূপ। ভিক্ষুগণ, এইরূপেই লোক প্রত্যুৎপন্ন ধর্মে আকর্ষিত হয়।</p>
<p>ভিক্ষুগণ, কিরূপে লোক প্রত্যুৎপন্ন ধর্মে আকর্ষিত হয় না? ভিক্ষুগণ, শ্রুতবান আর্যশ্রাবক, যিনি আর্যগণের দর্শন লাভ করেন, আর্যধর্মে কোবিদ, আর্যধর্মে সুবিনীত, যিনি সৎপুরুষগণের দর্শন লাভ করেন, সৎপুরুষধর্মে কোবিদ, সৎপুরুষধর্মে সুবিনীত, রূপে আত্মাকে দেখেন না, আত্মাকে রূপবান দেখেন না। আত্মায় রূপ দেখেন না কিংবা রূপে আত্মদর্শন করেন না। বেদনা, সংজ্ঞা, সংস্কার ও বিজ্ঞান সম্বন্ধেও এইরূপ। এইরূপেই তিনি প্রত্যুৎপন্ন ধর্মে আকর্ষিত হন না। অতীতে অননুসরণীয়… সুবিখ্যাত।</p>
<p>আমি তোমাদের ‘ভদ্রকরক্তের’ উদ্দেশ ও বিভঙ্গ সম্বন্ধে দেশনা করিব বলিয়া যাহা বলিয়াছিলাম তাহা এই সম্পর্কে কথিত হইল।</p>
<p>ভগবান ইহা বিবৃত করিলেন। ভিক্ষুগণ সন্তুষ্ট মনে ভগবানের ভাষণে আনন্দ প্রকাশ করিলেন।</p>
<p class='endsutta'>ভদ্রকরক্ত সূত্র সমাপ্ত।</p>
<footer>
<p>অনুবাদক : <span class='author'>বিনয়েন্দ্রনাথ চৌধুরী</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
