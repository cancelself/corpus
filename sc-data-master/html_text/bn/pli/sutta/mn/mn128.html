<!DOCTYPE html>
<html>
<head>
<meta charset='UTF-8'>
<meta name='author' content='বিনয়েন্দ্রনাথ চৌধুরী'>
<title></title>
</head>
<body>
<article id='mn128' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>উপরি-পঞ্চাশ</li>
<li class='vagga'>৩. শূন্যতা-বর্গ</li>
</ul>
<h1>৮. উপক্লেশ সূত্র</h1>
</header>
<p>আমি এইরূপ শুনিয়াছি।</p>
<p>এক সময় ভগবান কৌশাম্বী সমীপে অবস্থান করিতেছিলেন ঘোষিতারামে। সেই সময়ে কৌশাম্বীতে ভিক্ষুগণ ভণ্ডনজাত, কলহজাত, বিবাদাপন্ন হইয়া পরস্পর পরস্পরকে মুখতুণ্ড ব্যথিত করিয়া অবস্থান করিতেছিলেন। তখন জনৈক ভিক্ষু ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট সেই ভিক্ষু ভগবানকে বলিলেন, ভদন্ত, কৌশাম্বীতে ভিক্ষুগণ… ব্যথিত করিতেছিলেন। সাধু, ভদন্ত, অনুকম্পাপূর্বক ভগবান ভিক্ষুদের নিকট উপস্থিত হউন। ভগবান তূষ্ণীভাবে স্বীকৃতি দিলেন। অতঃপর ভগবান ভিক্ষুদের নিকট উপস্থিত হইলেন, উপস্থিত হইয়া ভিক্ষুদিগকে বলিলেন, ভিক্ষুগণ, যথেষ্ট হইয়াছে, আর না, তোমরা ভণ্ডন, কলহ, বিগ্রহ, বিবাদে লিপ্ত হইও না।</p>
<p>এইরূপে বিবৃত হইলে জনৈক ভিক্ষু ভগবানকে বলিলেন, ধর্মস্বামী প্রভু ভগবান, আপনি নিরস্ত হউন। ভদন্ত ভগবান, আপনি এই বিষয়ে ঔৎসুক্যহীন হইয়া প্রত্যক্ষ সুখভোগে অনুষুক্ত হইয়া অবস্থান করুন, এই ভণ্ডন, কলহ, বিগ্রহ এবং বিবাদে আমরা প্রতীয়মান হইব।</p>
<p>ভগবান দ্বিতীয়বার… তৃতীয়বার ভিক্ষুদিগকে বলিলেন, ভিক্ষুগণ, যথেষ্ট হইয়াছে… সেই ভিক্ষু দ্বিতীয়বার… তৃতীয়বার বলিলেন… প্রতীয়মান হইব।</p>
<p>অতঃপর ভগবান বহির্গমন বাস পরিধান করিয়া পাত্র-চীবর লইয়া ভিক্ষাচর্যার জন্য কৌশাম্বীতে প্রবেশ করিলেন, ভিক্ষাচর্যা হইতে প্রত্যাবর্তন করিয়া ভোজনান্তে শয্যাসন সামলাইয়া এবং পাত্র-চীবর লইয়া দণ্ডায়মান হইয়া এই গাথাগুলি উচ্চারণ করিলেন :</p>
<blockquote class='gatha'>
<p>ভিন্নশব্দ সমজন কেহ নাহি মনে করে আমি মূর্খজন,<br>
অধিকন্তু নাহি ভাবে আমার কারণ সংঘভেদ হইল এখন।<br>
পরিমূঢ়স্মৃতি ভাষায় পণ্ডিত বাগীশ বাক্য করে উদ্গীরণ,<br>
জানে না কী পরিণাম যদিও যথেচ্ছ করে মুখ ব্যাদান।<br>
আক্রোশ, বধ করিল আমায়, উপহাস করে আর জিনিল আমায়,<br>
এই ভাব মনে পোষে যে বৈরিতা কখন তার শান্ত না হয়।<br>
আক্রোশ, বধ করিল আমায়, উপহাস করে, জিনিল আমায়,<br>
এই ভাব পোষে না যে বৈরিতা উপশান্ত তাহার নিশ্চয়।<br>
শত্রুতায় শত্রুতার শান্তি না হয় কখন,<br>
মৈত্রীতে শমিত বৈরী ইহা ধর্ম সনাতন।<br>
অন্য লোকে নাহি জানে হেথা হতে যমালয় করিব গমন,<br>
পণ্ডিত সে কথা জানে কলহ শমিত তার হয় সে কারণ।<br>
অস্থিচ্ছেদ প্রাণ আর গবাশ্ব হরণ, কিংবা রাষ্ট্র ধ্বংস সাধন<br>
করেও যদি হয় তার মিলন, তোমার তা হবে না কেমন?<br>
যদি লভ প্রাজ্ঞ সহায় ধীর সহচর আর সাধু সজ্জন,<br>
সর্ব ভীতি জয় করি চর লোকে স্মৃতিমান আনন্দিত মন।<br>
যদি নাহি লভ প্রাজ্ঞ সহায় ধীর সহচর আর সাধু সজ্জন,<br>
রাজা যথা জিতরাজ্য ত্যজে একা চলে অরণ্যে মাতঙ্গ যেমন!<br>
একা চলা শ্রেয়, মূর্খ হতে সহায়তা নাহি প্রয়োজন,<br>
একা চল না করি পাপ নিরুৎসুক অরণ্যে মাতঙ্গ যেমন।</p>
</blockquote>
<p>দণ্ডায়মান ভগবান এই গাথা আবৃত্তি করিয়া বালকলোণকার গ্রামে উপস্থিত, হইলেন। সেই সময়ে আয়ুষ্মান ভৃগু বালকলোণকার গ্রামে অবস্থান করিতে ছিলেন। আয়ুষ্মান ভৃগু ভগবানকে দূর হইতে আসিতে দেখিলেন, দেখিয়া আসন এবং পা ধুইবার জলের ব্যবস্থা করিলেন। ভগবান নির্দিষ্ট আসনে উপবেশন করিলেন এবং পা প্রক্ষালন করিলেন। আয়ুষ্মান ভৃগুও ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট আয়ুষ্মান ভৃগুকে ভগবান বলিলেন, ভিক্ষু, তোমার ক্ষমনীয় (সহনীয়) ও যাপনীয় (জীবনযাপনের অসুবিধা) আছে কি? ভিক্ষার অভাবে কোনো কষ্ট হয় না তো?</p>
<p>ভগবান, আমার ক্ষমনীয় ও যাপনীয় কিছু আছে, কিন্তু ভিক্ষার জন্য কোনো কষ্টভোগ করিতেছি না।</p>
<p>অতঃপর ভগবান আয়ুষ্মান ভৃগুকে ধর্মকথা দ্বারা সন্দর্শিত, সমাদাপিত, সমুত্তেজিত, সম্প্রহর্ষিত করিয়া আসন হইতে উঠিয়া পূর্ববংশদাবে উপস্থিত হইলেন। সেই সময়ে আয়ুষ্মান অনুরুদ্ধ, আয়ুষ্মান নন্দিয়, আয়ুষ্মান কিম্বিল পূর্ববংশদাবে অবস্থান করিতেছিলেন। উদ্যানপাল দূর হইতে ভগবানকে আসিতে দেখিলেন, দেখিয়া ভগবানকে বলিলেন, শ্রমণ, এই উদ্যানে প্রবেশ করিবেন না, যেহেতু এখানে তিনজন কুলপুত্র যথারুচি অবস্থান করিতেছেন, আপনি তাহাদের অসুবিধার সৃষ্টি করিবেন না, আয়ুষ্মান অনুরুদ্ধ ভগবানের সহিত উদ্যানপালের আলাপ শুনিতে পাইলেন, শুনিতে পাইয়া উদ্যানপালকে বলিলেন, “বন্ধু” উদ্যান পাল, তুমি ভগবানকে বারণ করিও না, আমাদের শাস্তা স্বয়ং ভগবানই এই স্থানে উপনীত হইয়াছেন।” অতঃপর আয়ুষ্মান অনুরুদ্ধ আয়ুষ্মান নন্দিয় ও আয়ুষ্মান কিম্বিলের নিকট উপস্থিত হইলেন, উপস্থিত হইয়া তাঁহাদিগকে বলিলেন, “আয়ুষ্মানগণ, অগ্রসর হউন। আমাদের শাস্তা ভগবান এখানে উপনীত হইয়াছেন।” অতঃপর আয়ুষ্মান অনুরুদ্ধ, আয়ুষ্মান নন্দিয় এবং আয়ুষ্মান কিম্বিল ভগবানকে সম্বর্ধনা করিয়া একজন ভগবানের হস্ত হইতে পাত্রচীবর গ্রহণ করিলেন, একজন আসন প্রস্তুত করিলেন এবং একজন পাদোদক লইয়া অপেক্ষা করিলেন। ভগবান নির্দিষ্ট আসনে উপবেশন করিলেন, উপবেশন করিয়া পাদ প্রক্ষালন করিলেন। সেই আয়ুষ্মানগণও ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট আয়ুষ্মান অনুরুদ্ধকে ভগবান বলিলেন, “অনুরুদ্ধ, তোমাদের কষ্ট হয় না তো?” ভগবান, আমাদের ক্ষমনীয় ও যাপনীয় কিছু আছে, কিন্তু ভিক্ষার জন্য আমাদের কোনো কষ্ট নাই।</p>
<p>“অনুরুদ্ধ, তোমরা সমগ্রভাবে, সানন্দে, অবিবাদমান ক্ষীরোদকসম হইয়া পরস্পর পরস্পরকে প্রিয়চক্ষে দেখিয়া অবস্থান করো তো?” ভদন্ত, অবশ্যই আমরা… সমগ্রভাবে… অবস্থান করি।</p>
<p>“অনুরুদ্ধ, তোমরা কী প্রকারে সমগ্রভাবে…,অবস্থান করো?” ভদন্ত, আমাদের এইরূপ মনে হয় : ইহা আমার পক্ষে পরম লাভ ও সৌভাগ্য যে আমি এহন সতীর্থগণের সহিত অবস্থান করিবার সুযোগ পাইয়াছি। এই আয়ুষ্মানদের প্রতি আমার মৈত্রীপূর্ণ কায়কর্ম, বাক্‌কর্ম ও মনোকর্ম প্রবৃত্ত আছে। ভদন্ত, তখন আমার মনে এই চিন্তা হয়। আমার পক্ষে নিজ চিত্তকে দূরে নিক্ষেপ করিয়া এই আয়ুষ্মানগণের চিত্তবশে অনুবর্তন করা বিধেয়। বাস্তবিক আমি নিজ চিত্তকে দূরে নিক্ষেপ করিয়া এই আয়ুষ্মানগণের চিত্তবশেই অনুবর্তন করি। দেহ ভিন্ন বটে, কিন্তু আমাদের চিত্ত যেন একই।</p>
<p>আয়ুষ্মান নন্দিয়, আয়ুষ্মান কিম্বিলও জিজ্ঞাসিত হইয়া এইরূপেই উত্তর প্রদান করিলেন।</p>
<p>“ভদন্ত, আমরা এইরূপে সমগ্রভাবে… অবস্থান করি।”</p>
<p>সাধু, সাধু, অনুরুদ্ধ প্রমুখ ভিক্ষুগণ, তোমরা অপ্রমত্ত, আতাপী ও সাধনা তৎপর হইয়া অবস্থান করো তো?</p>
<p>ভদন্ত, অবশ্যই আমরা অপ্রমত্ত… অবস্থান করি। অনুরুদ্ধ, তোমরা ঠিক কিরূপে অপ্রমত্ত… অবস্থান করো?</p>
<p>ভদন্ত, আমাদের মধ্যে যিনি প্রথম গ্রাম হইতে ভিক্ষান্ন লইয়া প্রত্যাগমন করেন, তিনি আসনগুলি নির্দিষ্ট করিয়া রাখেন, পানীয় ঘট ও ভোজনপাত্র ও ভোজ্য রাখিবার পাত্রের ব্যবস্থা করেন। যিনি শেষে গ্রাম হইতে ভিক্ষান্ন সংগ্রহ করিয়া প্রত্যাগমন করেন, যদি ভুক্তাবশিষ্ট কিছু থাকে, ইচ্ছা করিলে তাহা ভোজন করেন, ইচ্ছা না করিলে তিনি তাহা অল্পতৃণাবৃত স্থানে নিক্ষেপ করেন, অথবা প্রাণশূন্য জলে নিমজ্জিত করেন। তিনি আসনগুলি তুলিয়া রাখেন, পানীয়ঘট, ভোজনপাত্র তুলিয়া রাখেন, ভোজ্য রাখিবার পাত্র ধৌত করিয়া তুলিয়া রাখেন এবং ভোজনস্থল পরিষ্কার করেন। যদি তিনি দেখিতে পান পানীয়-ঘট ও ভোজনপাত্র রিক্ত ও শূন্য, তিনি তাহা জলপূর্ণ করিয়া যথাস্থানে রাখিয়া দেন। যদি তাঁহার পক্ষে একাকী তাহা সম্পাদন করা সম্ভব না হয়, তাহা হইলে তিনি দ্বিতীয় ব্যক্তিকে হস্তসংকেতে ডাকিয়া উভয়ের হাতে ধরিয়া তুলিয়া রাখেন। ভদন্ত, আমরা অকারণে বাক্য উচ্চারণ করি না, আমরা পাঁচ দিন অন্তর সারা রাত্রি ধর্মলোচনায় আসীন থাকি। ভদন্ত, এইরূপে আমরা অপ্রমত্ত… অবস্থান করি।</p>
<p>সাধু, সাধু, অনুরুদ্ধ প্রমুখ ভিক্ষুগণ, যেইরূপে অপ্রমত্ত… অবস্থান করিবার ফলে তোমাদের কি লোকাতীত ধর্ম, আর্যজ্ঞানদর্শন বিশেষ ও স্বচ্ছন্দ বিহার আয়ত্ত হইয়াছে?</p>
<p>ভদন্ত, এইস্থলে আমরা অপ্রমত্ত… অবস্থানকালে অবভাস (জ্যোতি) এবং রূপদর্শন জানিতে পারি, কিন্তু অচিরেই সেই জ্যোতি ও রূপদর্শন কেন অন্তর্ধান করে তাহার কারণ আমরা বুঝিতে পারি নাই।</p>
<p>অনুরুদ্ধ প্রমুখ ভিক্ষুগণ, তোমাদের সেই কারণ (নিমিত্ত) বুঝিতে পারা উচিত। আমিও সম্বোধি লাভের পূর্বে যখন আমি অনভিসম্বুদ্ধ বোধিসত্ত্ব, তখন অবভাস (ধ্যানজনিত দেহনির্গত জ্যোতি) ও রূপদর্শন জানি। কিন্তু অচিরেই আমার অবভাস ও রূপদর্শন অন্তর্হিত হয়। অনুরুদ্ধগণ, তখন আমার মনে হইয়াছে : কী হেতু, কী কারণ যে আমার অবভাস ও রূপদর্শন অন্তর্হিত হইয়াছে? তখন আমার মনে হইয়াছে : আমার মধ্যে বিচিকিৎসা (সন্দেহ) উৎপন্ন হইয়াছে, বিচিকিৎসার কারণে সমাধি চ্যুত হয়, সমাধি চ্যুত হইলে অবভাস ও রূপদর্শন অন্তর্হিত হয়, আমি সেইভাবে কর্মসম্পাদন করিব যাহাতে আর বিচিকিৎসা উৎপন্ন না হয়। অনুরুদ্ধগণ, অপ্রমত্ত… অবস্থান করিবার ফলে আমি অবভাস ও রূপদর্শন জানিতে পারি। কিন্তু অচিরেই আমার অবভাস ও রূপদর্শন অন্তর্হিত হয়, তখন আমার মনে হয়-কী হেতু, কী প্রত্যয় যে… অন্তর্হিত হইয়াছে? তখন আমার মনে হইয়াছে : আমার মধ্যে অমনস্কার উৎপন্ন হইয়াছে এবং সেই কারণে সমাধিচ্যুত হইয়াছি… অন্তর্হিত হইয়াছে। আমি সেইভাবে কর্মসম্পাদন করিব যাহাতে আর বিচিকিৎসা ও অমনস্কার উৎপন্ন না হয়। স্ত্যানমিদ্ধ ও স্তম্ভিতভাব সম্পর্কেও এরূপ। অনুরুদ্ধ, যেমন, কোনো পুরুষের রাজপথে গমনকালে উভয় পার্শ্ব হইতে হত্যাকারী তাহাকে আক্রমণ করে এবং তাহার মধ্যে স্তম্ভিতভাব উৎপন্ন হয় এবং সেই কারণে… অন্তর্হিত হয়। আমি সেইভাবে কর্ম সম্পাদন করিব যাহাতে পুনরায় আমার মধ্যে বিচিকিৎসা… স্তম্ভিততা উৎপন্ন না হয়। অনুরুদ্ধগণ,… উৎফুল্লতা উৎপন্ন হয়… অন্তর্হিত হয়। যেমন, অনুরুদ্ধগণ, কোনো ব্যক্তি এক নিধিমুখ অন্বেষণ করিতে করিতে একইবারে পঞ্চনিধিমুখ লাভ করে এবং সেই কারণে তাহার মধ্যে উৎফুল্লতা উৎপন্ন হয়, ঠিক একইভাবে আমার মধ্যে উৎফুল্লতা উৎপন্ন হইয়াছে… উৎফুল্লতা উৎপন্ন না হয়। দুষ্টভাব সম্পর্কেও এইরূপ।…অত্যধিক বীর্য উৎপন্ন হইয়াছে… অন্তর্হিত হইযাছে। যেমন, অনুরুদ্ধগণ, কোনো ব্যক্তি উভয় হস্তে বর্তককে এমন দৃঢ়ভাবে আবদ্ধ করে যে বর্তক মৃত্যুমুখে পতিত হয়। ঠিক এইরূপে… দুষ্টভাব… উৎপন্ন না হয়।… অতিক্ষীণ বীর্য উৎপন্ন হইয়াছে… অন্তর্হিত হইয়াছে। যেমন, অনুরুদ্ধগণ, কোনো ব্যক্তি বর্তককে এমন শিথিলভাবে আবদ্ধ করে যে সে তাহার হস্ত হইতে ফস্কাইয়া যায়… অতিক্ষীণ বীর্য উৎপন্ন না হয়।… তৃষ্ণা, নানত্ব-সংজ্ঞা, রূপের অতিধ্যানভাব সম্পর্কেও এইরূপ। অনুরুদ্ধগণ, তখন আমি ‘বিচিকিৎসা চিত্তের উপক্লেশ’ ইহা জানিয়া চিত্তের উপক্লেশ বিচিকিৎসা পরিত্যাগ করিলাম। অমনস্কার, স্ত্যান-মিদ্ধ, স্তম্ভিতভাবে, উৎফুল্লতা, দুষ্টভাব, অত্যারব্ধবীর্য, অতিক্ষীণ বীর্য, তৃষ্ণা, নানাত্ব-সংজ্ঞা, রূপের অতিনিধ্যান সম্পর্কেও এইরূপ।</p>
<p>অনুরুদ্ধগণ, আমি অপ্রমত্ত… অবস্থান করিতে করিতে অবভাসকে জানি কিন্তু রূপদর্শন করি না। রূপ দেখি, তারপর সারা রাত্রি-দিন এবং সম্পূর্ণ এক দিন রাত্রি রূপগুলি দেখি, কিন্তু অবভাসকে জানিতে পারি নাই। তখন আমার মনে হইল : কী হেতু, কী প্রত্যয় যে আমি অবভাসকে জানি… অবভাসকে জানিতে পারি নাই? অনুরুদ্ধগণ, তখন আমার মনে হইল : যে সময়ে আমি রূপনিমিত্তে মনস্কার না করিয়া অবভাসনিমিত্তে মনস্কার করি, তখন আমি অবভাসকে জানি, রূপকে দর্শন করি না। আবার যখন অবভাস নিমিত্তে মনস্কার না করিয়া রূপনিমিত্তে মনস্কার করি তখন অবভাসকে জানিতে পারি না, রাত্রি-দিন কেবল রূপ দর্শন করি।</p>
<p>অনুরুদ্ধগণ, আমি অপ্রমত্ত… অবস্থান করিবার সময়ে সামান্য অবভাস জানি আর সামান্য রূপরাশি দর্শন করি, রাত্রিদিন অপ্রমাণ (বহু পরিমাণ) অবভাস জানি আর অপ্রমাণ রূপরাশি দর্শন করি। তখন আমার মনে হইল : কী হেতু… দর্শন করি? তখন আমার মনে হইল : যখন সামান্য সমাধি হয়, তখন আমার সামান্য চক্ষু (দৃষ্টিশক্তি) হয়, সুতরাং সামান্য চক্ষু দ্বারা আমি সামান্য অবভাস জানি ও সামান্য রূপরাশি দর্শন করি। যখন আমার অসামান্য ও অপ্রমাণ সমাধি হয়, তখন আমার অপ্রমাণ চক্ষু হয় এবং অপ্রমাণ চক্ষু দ্বারা রাত্রি-দিন অপ্রমাণ অবভাস জানিতে পারি ও অপ্রমাণ রূপরাশি দর্শন করি। অনুরুদ্ধগণ, আমার ‘বিচিকিৎসা চিত্তের উপক্লেশ’ জানিয়া বিচিকিৎসা চিত্তের উপক্লেশ দূরীভূত হইয়াছে। অমনস্কার… অতিনিধ্যান ভাব সম্পর্কেও এইরূপ। তখন আমার মনে হইল : যে-সকল আমার চিত্তের উপক্লেশ, সেইসকল দূরীভূত হইয়াছে। এখন আমি ত্রিবিধভাবে সমাধি ভাবনা করি। অনুরুদ্ধগণ, আমি সবিতর্ক সবিচার সমাধি, অবিতর্ক সবিচার ও অবিতর্ক অবিচার সমাধি ভাবনা করিয়াছিলাম, সপ্রীতিক, অপ্রীতিক, সাত-সহগত, উপেক্ষা-সহগত সমাধি ভাবনা করিয়াছিলাম।</p>
<p>অনুরুদ্ধগণ, যখন আমার এই সকল সমাধি ভাবিত হয় তখন আমার এই জ্ঞানদর্শন উৎপন্ন হইল : “আমার বিমুক্তি অবিচল, ইহা শেষ জন্ম, আর পুনর্জন্ম হইবে না।”</p>
<p>ভগবান ইহা বিবৃত করিলেন। আয়ুষ্মান অনুরুদ্ধ সন্তুষ্টচিত্তে ভগবানের ভাষণে আনন্দ প্রকাশ করিলেন।</p>
<p class='endsutta'>উপক্লেশ সূত্র সমাপ্ত।</p>
<footer>
<p>অনুবাদক : <span class='author'>বিনয়েন্দ্রনাথ চৌধুরী</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
