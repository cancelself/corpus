<!DOCTYPE html>
<html>
<head>
<meta charset='UTF-8'>
<meta name='author' content='বিনয়েন্দ্রনাথ চৌধুরী'>
<title></title>
</head>
<body>
<article id='mn139' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>উপরি-পঞ্চাশ</li>
<li class='vagga'>৪. বিভঙ্গ-বর্গ</li>
</ul>
<h1>৯. অরণ বিভঙ্গ সূত্র</h1>
</header>
<p>আমি এইরূপ শুনিয়াছি।</p>
<p>এক সময় ভগবান শ্রাবস্তী-সমীপে অবস্থান করিতেছিলেন জেতবনে অনাথপিণ্ডিকের আরামে। তথায় ভগবান ভিক্ষুদিগকে আহ্বান করিলেন, “হে ভিক্ষুগণ,” ভিক্ষুগণ “হ্যাঁ ভদন্ত,” বলিয়া ভগবানকে প্রত্যুত্তর দিলেন। “ভিক্ষুগণ, আমি তোমাদিগকে অরণ (বিরজ বা বিশুদ্ধ) বিশ্লেষণ সম্পর্কে দেশনা করিব, মনোনিবেশ-সহকারে শ্রবণ করো, আমি বলিতেছি। ‘হ্যাঁ ভদন্ত’ বলিয়া ভিক্ষুগণ প্রত্যুত্তর দিলেন। ভগবান বলিলেন, যে কামসুখ হীন, গ্রাম্য ইতরসাধারণের সেব্য, অনার্যোচিত ও অনর্থযুক্ত, তাহার অনুসরণ করা উচিত নহে, আবার আত্মনিগ্রহে আনুরক্তি যাহা দুঃখদায়ক, অনার্যোচিত ও অনর্থযুক্ত তাহাও অনুসরণ করা উচিত নহে, এই উভয় অন্তের অনুগামী না হইয়া তথাগত মধ্যম প্রতিপদ অভিসম্বোধিজ্ঞানে লাভ করিয়াছেন, যাহা চক্ষুকরণী, জ্ঞানকরণী এবং যাহা উপশম, অভিজ্ঞা, সম্বোধি ও নির্বাণ অভিমুখে সংবর্তিত হয়।’ উৎসাদন-অপসাদন জানা উচিত, উৎসাদন-অপসাদন জানিয়া উৎসাদন করা উচিত নহে, অপসাদন (দোষারোপ) করা উচিত নহে, শুধু ধর্মদেশনা করা উচিত। সুখবিনিশ্চয় জানা উচিত। সুখবিনিশ্চয় জানিয়া অধ্যাত্মভাবে সুখের অনুগামী হওয়া উচিত। গোপনীয় কথা বলা উচিত নহে। কাহারো মুখের উপর অনুচিত বা ক্ষতিকর বাক্য বলা উচিত নহে। ধীরে ধীরে কথা বলা উচিত, দ্রুত নহে। জনপদনিরুক্তিতে (স্থানীয় উপভাষায়) অভিনিবেশ করা উচিত নহে এবং স্থানীয় সংজ্ঞায় অধিক গুরুত্ব আরোপ করা উচিত নহে। ইহাই অরণবিভঙ্গের উদ্দেশ।</p>
<p>‘কামসুখ… অনর্থযুক্ত’ বলিয়া কথিত হইয়াছে। কী কারণে ইহা উক্ত হইয়াছে? কামসংযুক্ত সুখ এবং সৌমনস্যনুযোগ (লিপ্ত থাকা) যাহা হীন, গ্রাম্য, ইতরজনোচিত, অনার্যোচিত ও অনর্থযুক্ত তাহা দুঃখদায়ক, উপঘাতী, উপায়াসযুক্ত, পরিদাহযুক্ত ও মিথ্যা প্রতিপদ-আপন্ন। কিন্তু যে কামসংযুক্ত সুখ সৌমনস্য-অনুযোগ… অনর্থযুক্ত নহে, তাহা দুঃখহীন, অনুপঘাতী, উপায়াসহীন, পরিদাহযুক্ত ও সম্যক প্রতিপদাপন্ন। আবার আত্মনিগ্রহে অনুরক্তি যাহা দুঃখদায়ক, অনার্যোচিত ও অনর্থযুক্ত তাহা দুঃখপূর্ণ,… সম্যক প্রতিপদাপন্ন। দুঃখদায়ক, অনার্যোচিত, অনর্থযুক্ত আত্মনিগ্রহে অনুরক্তি দুঃখহীন, অনুপঘাতী উপায়াসমুক্ত, পরিদাহমুক্ত ও সম্যক প্রতিপদাপন্ন। হীন… কামসুখ এবং দুঃখদায়ক… অনর্থযুক্ত আত্মনিগ্রহে অনুরক্তি অনুসরণ করা উচিত নহে; এই কারণেই ইহা উক্ত হইয়াছে।</p>
<p>‘এই উভয় অন্তের অনুগামী না হইয়া… সংবর্তিত হয়’ ইহা উক্ত হইয়াছে। কী কারণে ইহা উক্ত হইয়াছে? এই অষ্টাঙ্গিক মার্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক আজীব, সম্যক ব্যায়াম, সম্যক স্মৃতি ও সম্যক সমাধি। এই উভয় অন্তের অনুগামী না হইয়া… সংবর্তিত হয়’ এই সম্পর্কেই ইহা উক্ত হইয়াছে।</p>
<p>‘উৎসাদন-অপসাদন জানা উচিত… দেশনা করা উচিত’ ইহা উক্ত হইয়াছে? ভিক্ষুগণ, কীরূপে উৎসাদন হয়, কীরূপে অপসাদন হয়, কিন্তু ধর্মদেশনা হয় না। যাহারা বলে, ‘যাহারা কামযুক্ত সুখে সুখী এবং সৌমনস্যের অনুগামী যাহা হীন… অনর্থযুক্ত, তাহারা সকলেই দুঃখ’-মণ্ডিত, উপঘাতী, উপায়াস-পরিদাহযুক্ত ও মিথ্যাপ্রতিপন্ন” কেহ তাহাদের অপসাদন (দোষারোপ) করে। যাহারা বলে, “যাহারা কামযুক্ত সুখে সুখী এবং সৌমনস্যের অনুগামী হয় না, তাহারা দুঃখহীন… সম্যক প্রতিপন্ন” তাহাদের উৎসাদন করেন। যাহারা বলে “যাহারা আত্মনিগ্রহের অনুগামী যাহা দুঃখদায়ক… অনর্থযুক্ত তাহারা দুঃখযুক্ত… মিথ্যাপ্রতিপন্ন”, তিনি তাহাদের অপসাদন করেন। যাহারা বলে “আত্মনিগ্রহে… অনুগামী হয় না তাহারা… সম্যক প্রতিপন্ন” তিনি তাহাদের উৎসাদন করেন। যাহারা বলে, “যাহাদের ভবসংযোজন ছিন্ন হয় নাই তাহারা দুঃখযুক্ত… মিথ্যাপ্রতিপন্ন তিনি তাহাদের অপসাদন করেন। আবার যাহারা বলে, “যাহাদের ভবসংযোজন ছিন্ন হইয়াছে, তাহারা দুঃখমুক্ত… সম্যক প্রতিপন্ন” তিনি তাহাদের উৎসাদন করেন। বিভবসংযোজন সম্পর্কেও এইরূপ। এইরূপে, ভিক্ষুগণ, উৎসাদন হয়, অপসাদন হয়, কিন্তু ধর্মদেশনা হয় না। কিরূপে, ভিক্ষুগণ, উৎসাদন বা অপসাদন হয় না কিন্তু ধর্মদেশনা হয়? তিনি এইরূপে বলেন না, “যাহারা কামযুক্ত সুখে সুখী… মিথ্যাপ্রতিপন্ন, তিনি এইরূপ ধর্মদেশনা করেন : “এই অনুগামী ধর্ম দুঃখযুক্ত উপঘাতী… মিথ্যা প্রতিপন্ন আপন্ন” তিনি এইরূপে বলেন না “যাহারা কামযুক্ত সুখে সুখী… সৌমনস্যের অনুগামী তাহারা… সম্যক প্রতিপন্ন। তিনি শুধু ধর্মদেশনা করেন : “এই অনুগামী ধর্ম দুঃখমুক্ত… সম্যক প্রতিপদ।”</p>
<p>তিনি এরূপ বলেন না, যাহারা আত্মনিগ্রহে অনুগামী… মিথ্যা প্রতিপন্ন” তিনি শুধু ধর্মদেশনা করেন, “অনুগামী এই ধর্ম… মিথ্যা প্রতিপদ।” তিনি এরূপ বলেন না” যাহারা আত্মনিগ্রহে অনুগামী… সম্যক প্রতিপন্ন।” তিনি শুধু ধর্মদেশনা করেন, “অনুগামী এই ধর্ম… সম্যক প্রতিপন্ন।” ভবসংযোজন সম্পর্কেও এইরূপ। এইরূপে, ভিক্ষুগণ, উৎসাদন বা অপসাদন হয় না, শুধু ধর্মদেশনা হয়।</p>
<p>“উৎসাদন জানা উচিত। অপসাদন করা উচিত নহে” এই কারণেই ইহা উক্ত হইয়াছে।</p>
<p>“সুখবিনিশ্চয় জানা উচিত। সুখবিনিশ্চয় জানিয়া সুখের অনুগামী হওয়া উচিত” ইহা উক্ত হইয়াছে। কী সম্পর্কে ইহা উক্ত হইয়াছে? ভিক্ষুগণ, এই পঞ্চ কামগুণ। পঞ্চ কী কী? চক্ষুবিজ্ঞেয় রূপ ইষ্ট, কান্ত, মনোজ্ঞ, প্রিয়রূপ, কামযুক্ত ও রঞ্জনীয়, শ্রোত্রবিজ্ঞেয় শব্দ… ঘ্রাণবিজ্ঞেয় গন্ধ… জিহ্বাবিজ্ঞেয় রস… কায়বিজ্ঞেয় স্পর্শ, ইষ্ট… মনোরঞ্জক। এইগুলিই পঞ্চ কামগুণ। ভিক্ষুগণ, এই পঞ্চ কামগুণের কারণে সুখসৌমনস্য উৎপন্ন হয়, ইহাকেই বলা হয় কামসুখ, অশুচি (মীঢ়) সুখ, ইতরজনোচিত সুখ, অনার্যোচিত সুখ। ইহা অসেবনীয়, অভাবনীয়, বৃদ্ধির অযোগ্য ও ভয়যোগ্য সুখ বলিতেছি। ভিক্ষুগণ, এইস্থলে ভিক্ষু কাম হইতে বিবিক্ত হইয়া…প্রথম ধ্যান… দ্বিতীয় ধ্যান… তৃতীয় ধ্যান… চতুর্থ ধ্যান স্তরে উপনীত হইয়া তাহাতে অবস্থান করেন। ইহাই নৈষ্ক্রম্যসুখ, প্রবিবেক সুখ, উপশম সুখ, সম্বোধিসুখ বলিয়া কথিত হয়। আমি এই সুখকে সেবনীয়, ভাবনীয়, বহুলকরণীয় ও ভয়ের অযোগ্য বলিতেছি। যখন বলা হয়, “সুখবিনিশ্চয় জানা উচিত…” এই কারণেই কথিত হয়।</p>
<p>ইহা কথিত হইয়াছে : “গোপনীয় কথা বলা উচিত নহে, কাহারো সম্মুখে ক্ষতিকর বাক্য বলা উচিত নহে।” কী কারণে ইহা কথিত হইয়াছে? ভিক্ষুগণ, যে গোপন কথা অসত্য, মিথ্যা ও অনর্থযুক্ত তাহা জানিয়া, যথাসম্ভব সেই গোপন কথা বলা উচিত নহে, যে গোপন কথা সত্য, যথার্থ কিন্তু অনর্থযুক্ত তাহা জানিয়া, সেই গোপন কথা না বলার জন্য শিক্ষা করা উচিত। আবার যে গোপন কথা সত্য, যথার্থ ও অর্থযুক্ত তাহা জানিয়া সেই সেই গোপন কথা বলার জন্য কালজ্ঞ হওয়া উচিত। ক্ষীণবাদ (ক্ষতিকর বাক্য) সম্পর্কেও এইরূপ।</p>
<p>“ধীরে কথা বলা উচিত, দ্রুত নহে” ইহা কথিত হইয়াছে। কী কারণে ইহা কথিত হইয়াছে? ভিক্ষুগণ, দ্রুত কথা বলিলে দেহ ক্লান্ত হয়, চিত্ত বিপর্যস্ত হয়, স্বর বিপর্যস্ত হয় ও কণ্ঠ রোগাক্রান্ত হয়, দ্রুত ভাষণ অস্পষ্ট ও দুর্বোধ্য হয়। কিন্তু ধীরে কথা বলিলে দেহ ক্লান্ত হয় না… অস্পষ্ট ও দুর্বোধ্য হয় না। এই কারণেই কথিত হইয়াছে : “ধীরে কথা বলা উচিত, দ্রুত নহে।”</p>
<p>জনপদনিরুক্তিকে (স্থানীয় উপভাষাকে) অভিনিবেশ করা ও স্থানীয় সংজ্ঞায় অধিক গুরুত্ব আরোপ করা উচিত নহে” ইহা কথিত হইয়াছে। কী কারণে ইহা কথিত হইয়াছে? ভিক্ষুগণ, কিরূপে জনপদনিরুক্তির অভিনিবেশ ও স্থানীয় সংজ্ঞায় গুরুত্ব আরোপ হয়? এইস্থলে, ভিক্ষুগণ, বিভিন্ন জনপদের লোকেরা একই জিনিষকে (পাত্র) কোথায়ও ‘পাতি,’ কোথায়ও ‘পাত্র’, কোথায়ও ‘বিস'’, কোথায়ও ‘শরাব’, কোথায়ও ‘ধারোপ’, কোথায়ও ‘পোণ’, আবার কোথায়ও ‘পিশাল’ বলিয়া জানে। এখন লোকেরা বিভিন্ন জনপদে যেইরূপ জানে তাহাতে অভিনিবেশপূর্বক বিশেষ জোর প্রয়োগ করিয়া বলে, “ইহাই সত্য, অন্যটি মিথ্যা।” ভিক্ষুগণ, এইরূপে জনপদনিরুক্তিতে অভিনিবেশ ও স্থানীয় সংজ্ঞায় গুরুত্ব আরোপ করা হয়। ভিক্ষুগণ, কিরূপে জনপদনিরুক্তিতে… আরোপ করা হয় না? ভিক্ষুগণ, বিভিন্ন জনপদে লোকেরা… ‘পিশাল’ বলিয়া জানে। এখন, এক জনপদের লোক অন্য জনপদে যাইয়া নিজস্ব নিরুক্তির প্রতি আসক্ত না হইয়া সেই জনপদে ভদ্রজন ব্যবহৃত শব্দ ব্যবহার করে। ভিক্ষুগণ, এইরূপে… আরোপ করা হয় না। এই কারণেই কথিত হইয়াছে… উচিত নহে।”</p>
<p>ভিক্ষুগণ, যে “কামযুক্ত সুখে… অনুগামী নহে… সম্যক প্রতিপদযুক্ত” তাহা অরণ (ক্লেশমুক্ত) যে আত্মনিগ্রহে অনুযোগ দুঃখদায়ক… মিথ্যা-প্রতিপদযুক্ত তাহা রণ, আবার আত্মনিগ্রহে অননুযোগ… সম্যকপ্রতিপদ তাহা অরণ।</p>
<p>ভিক্ষুগণ, এই মধ্যম প্রতিপদ তথাগত অভিসম্বোধিজ্ঞানে লাভ করিয়াছেন, যাহা চক্ষুকরণী… সংবর্তিত হয়, তাহা দুঃখমুক্ত… সম্যক প্রতিপদ, সেইজন্য এই ধর্ম অরণ। ভিক্ষুগণ, যে উৎসাদন এবং অপসাদন ধর্মদেশনা নহে, সেই ধর্ম দুঃখযুক্ত… মিথ্যা প্রতিপদ, সেই জন্য এই ধর্ম রণযুক্ত। ভিক্ষুগণ, যাহা উৎসাদনও নহে, অপসাদনও নহে, কিন্তু ধর্মদেশনা, সেই ধর্ম দুঃখহীন… সেইজন্য এই ধর্ম অরণ। ভিক্ষুগণ, এই কামসুখ… রণযুক্ত। ভিক্ষুগণ, এই নৈষ্ক্রম্য সুখ… অরণ। যে এই গোপন কথা অসত্য… রণযুক্ত। যে গোপন কথা সত্য… অরণ।</p>
<p>যে গোপন কথা… অর্থযুক্ত… অরণ।</p>
<p>যে ক্ষীণ বাক্য (ক্ষতিকর কথা)… রণযুক্ত।</p>
<p>যে ক্ষীণবাক্য… অর্থযুক্ত… অরণ।</p>
<p>যে দ্রুত ভাষণ… রণযুক্ত।</p>
<p>যে ধীরবাক্য… অরণ।</p>
<p>জনপদনিরুক্তিতে অভিনিবেশ… রণযুক্ত।</p>
<p>জনপদনিরুক্তিতে অভিনিবেশ না করা… অরণ।</p>
<p>সতরাং, ভিক্ষুগণ, আমরা রণযুক্ত ধর্ম জানিব, অরণ ধর্ম জানিব, অরণযুক্ত ও অরণ ধর্ম জানিয়া অরণ প্রতিপদ অবলম্বন করিব। ভিক্ষুগণ, এইরূপ শিক্ষা করা উচিত। ভিক্ষুগণ, কুলপুত্র সুভূতি অরণ প্রতিপদ লাভ করিয়াছেন।</p>
<p>ভগবান ইহা বিবৃত করিলেন। ভিক্ষুগণ সন্তুষ্ট মনে ভগবানের ভাষণে আনন্দ প্রকাশ করিলেন।</p>
<p class='endsutta'>অরণবিভঙ্গ সূত্র সমাপ্ত।</p>
<footer>
<p>অনুবাদক : <span class='author'>বিনয়েন্দ্রনাথ চৌধুরী</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
