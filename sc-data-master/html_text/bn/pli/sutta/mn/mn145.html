<!DOCTYPE html>
<html>
<head>
<meta charset='UTF-8'>
<meta name='author' content='বিনয়েন্দ্রনাথ চৌধুরী'>
<title></title>
</head>
<body>
<article id='mn145' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>উপরি-পঞ্চাশ</li>
<li class='vagga'>৫. ষড়ায়তন-বর্গ</li>
</ul>
<h1>৩. পূর্ণ-অববাদ সূত্র</h1>
</header>
<p>আমি এইরূপ শুনিয়াছি।</p>
<p>এক সময় ভগবান শ্রাবস্তী-সমীপে অবস্থান করিতেছিলেন জেতবনে অনাথপিণ্ডিকের আরামে। তখন আযুষ্মান পূর্ণ সায়াহ্ন সময়ে সমাধি হইতে উঠিয়া ভগবানের নিকট উপস্থিত হইয়া অভিবাদনপূর্বক একান্তে উপবেশন করিলেন। একান্তে উপবিষ্ট আয়ুষ্মান পূর্ণ ভগবানকে বলিলেন, “উত্তম, ভদন্ত, ভগবান সংক্ষিপ্তভাবে আমাকে উপদেশ দিন যাহাতে আমি ভগবানের ধর্ম শ্রবণ করিয়া ব্যপকৃষ্ট (বিচ্ছিন্ন), অপ্রমত্ত, আতাপী, প্রহিতাত্ম হইয়া অবস্থান করিতে পারি।” “তাহা হইলে, পূর্ণ, গভীর মনোনিবেশ-সহকারে শ্রবণ করো, আমি বলিতেছি।” “হ্যাঁ ভদন্ত,” বলিয়া আয়ুষ্মান পূর্ণ ভগবানকে প্রত্যুত্তর দিলেন। ভগবান বলিলেন, পূর্ণ, চক্ষুবিজ্ঞেয় রূপ আছে তাহা ইষ্ট, কান্ত, মনোজ্ঞ, প্রিয়রূপ, কামসংযুক্ত ও রঞ্জনীয়। যদি ভিক্ষু তাহাতে আনন্দ লাভ করেন, উলৱাস প্রকাশ করেন এবং নিবিষ্ট হইয়া থাকেন, তজ্জন্য নন্দিরাগ উৎপন্ন হয়, নন্দিরাগ সমুদয়-হেতু দুঃখসমুদয় হয়। শ্রোত্রবিজ্ঞেয় শব্দ, ঘ্রাণবিজ্ঞেয় গন্ধ, জিহ্বাবিজ্ঞেয় রস, কায়বিজ্ঞেয় স্প্রষ্টব্য ও মনোবিজ্ঞেয় ধর্ম সম্পর্কেও এইরূপ।</p>
<p>পূর্ণ, চক্ষুবিজ্ঞেয় রূপ… রঞ্জনীয়।</p>
<p>ভিক্ষু তাহাতে অভিনন্দিত হন না, উল্লাস প্রকাশ করেন না এবং তাহাতে নিবিষ্ট হইয়া অবস্থান করেন না বলিয়া নন্দিরাগ নিরুদ্ধ হয়, নন্দিরাগ-নিরোধ-হেতু দুঃখনিরোধ হয়। শ্রোত্রবিজ্ঞেয় শব্দ… মনোবিজ্ঞেয় ধর্মস্পর্কেও এইরূপ।</p>
<p>পূর্ণ, আমাকর্তৃক এই সংক্ষিপ্ত অববাদ দ্বারা উপদিষ্ট হইয়া তুমি কোনো জনপদে অবস্থান করিবে?</p>
<p>ভদন্ত, ভগবান কর্তৃক এই সংক্ষিপ্ত অববাদ দ্বারা উপদিষ্ট হইয়া আমি সুনাপরান্ত নামক জনপদে অবস্থান করিব।</p>
<p>পূর্ণ, সুনাপরান্তবাসী মনুষ্যগণ চণ্ড (উগ্র) এবং কর্কশ। যদি তাহারা তোমাকে আক্রোশ এবং দোষারোপ করে, তাহা হইলে তোমার কী হইবে?</p>
<p>ভদন্ত, যদি সুনাপরান্তবাসী মনুষ্যগণ আমাকে আক্রোশ এবং দোষারোপ করে, তাহা হইলে আমার এইরূপ হইবে : আমি বলিব, বাস্তবিক, এই সুনাপরান্তবাসী মনুষ্যগণ খুব ভদ্র, সুভদ্র, যেহেতু ইহারা আমাকে হস্ত দ্বারা কোনো প্রহার করিতেছে না। ভগবান আমার এইরূপ হইবে। সুগত, এখানে আমার এইরূপ হইবে।</p>
<p>পূর্ণ, যদি তাহারা হস্ত দ্বারা প্রহার করে… আমি বলিব… তাহারা লোষ্ট্র দ্বারা আঘাত করিতেছে না… যদি তাহারা লোষ্ট্র দ্বারা আঘাত করে… আমি… তাহারা দণ্ড দ্বারা প্রহার করিতেছে না,… দণ্ড দ্বারা প্রহার করিলে… শস্ত্র দ্বারা আঘাত করিতেছে না… তাহারা জীবন হইতে বঞ্চিত (হত্যা) করিতেছে না। যদি তাহারা আমাকে জীবন হইতে বঞ্চিত করে, তখন আমার এইরূপ হইবে : আমি বলিব, ভগবানের শিষ্যগণ কায়ের এবং জীবনের প্রতি দুঃখপরায়ণ ও অশ্রদ্ধ হইয়া শস্ত্র আহরণের জন্য সন্ধান করিতেছেন। সন্ধান না করিয়াই আমি সেই শস্ত্র লাভ করিয়াছি। ভগবান, আমার এইরূপ হইবে।</p>
<p>সাধু, সাধু, পূর্ণ, তুমি এই দম ও উপশম দ্বারা সমন্বাগত হইয়া সুনাপরান্ত জনপদে অবস্থান করিতে সক্ষম হইবে। পূর্ণ, তুমি যাহা কালোপযোগী মনে করো, তাহা করো।</p>
<p>অতঃপর আয়ুষ্মান পূর্ণ ভগবানের ভাষণকে অভিনন্দিত ও অনুমোদন করিয়া আসন হইতে উঠিয়া ভগবানকে অভিবাদনান্তে প্রদক্ষিণ করিয়া বিছানাপত্র বাঁধিয়া লইয়া পাত্রচীবর গ্রহণ করিয়া সুনাপনান্ত জনপদে বিচরণ করিবার জন্য যাত্রা করিলেন এবং পদচারণা করিতে করিতে সুনাপনান্ত জনপদে পৌঁছিলেন এবং তথায় অবস্থান করিতে লাগিলেন। আয়ুষ্মান পূর্ণ একই বর্ষার মধ্যে পাঁচশত উপাসিকাকে প্রতিপাদন (প্রতিষ্ঠিত) করিলেন এবং ত্রিবিদ্যা সাক্ষাৎ করিলেন। পরে অন্য সময়ে আয়ুষ্মান পূর্ণ পরিনির্বাণ লাভ করিলেন।</p>
<p>সেই সময় বহু ভিক্ষু ভগবানের নিকট উপস্থিত হইয়া অভিবাদনান্তে একান্তে উপবেশন করিলেন। একান্তে উপবিষ্ট সেই ভিক্ষুগণ ভগবানকে বলিলেন, ভদন্ত, যে কুলপুত্র পূর্ণ ভগবান কর্তৃক সংক্ষিপ্ত উপদেশ দ্বারা উপদিষ্ট হইয়াছিলেন, তিনি মারা গিয়াছেন। তাঁহার কী গতি, কী পরিণতি হইবে?</p>
<p>ভিক্ষুগণ, কুলপুত্র পূর্ণ পণ্ডিত ব্যক্তি ছিলেন, ধর্মানুকূল আচরণকারী ছিলেন, তিনি ধর্মাধিকরণে কখনো আমাকে অপদস্ত করেন নাই। তিনি পরিনির্বাণ লাভ করিয়াছেন।</p>
<p>ভগবান ইহা বলিলেন। ভিক্ষুগণ সন্তুষ্ট মনে ভগবানের ভাষণকে অভিনন্দিত করিলেন।</p>
<p class='endsutta'>পূর্ণ-অববাদ সূত্র সমাপ্ত।</p>
<footer>
<p>অনুবাদক : <span class='author'>বিনয়েন্দ্রনাথ চৌধুরী</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
