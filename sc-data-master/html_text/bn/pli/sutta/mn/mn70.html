<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn70' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>২. ভিক্ষু-বর্গ</li>
</ul>
<h1>১০. কীটাগিরি সূত্র</h1>
</header>
<p>১৭৪. আমি এইরূপ শুনিয়াছি। এক সময় মহাভিক্ষুসংঘের সহিত ভগবান কাশী প্রদেশে চারিকা করিতেছেন। তথায় ভগবান ভিক্ষুদিগকে আমন্ত্রণ করিলেন, “ভিক্ষুগণ, আমি রাত্রি ভোজনে বিরত হইয়া দিনে ভোজন করি।… রাত্রি ভোজন ছাড়িয়া ভোজন করায় আমি নীরোগ, নিরাতঙ্ক, লঘুভাব, বল ও সুখ-বিহার অনুভব করিতেছি। এস, ভিক্ষুগণ, তোমরাও রাত্রি ভোজনে বিরত হইয়া দিনে ভোজন করো,… রাত্রি-ভোজন ত্যাগ করিয়া ভোজন করিলে তোমরা… সুখ-বিহার অনুভব করিবে।”</p>
<p>“হ্যাঁ, ভন্তে,” (বলিয়া) সেই ভিক্ষুগণ ভগবানের প্রত্যুত্তর দিলেন।</p>
<p>তখন ভগবান কাশীজনপদে ক্রমশ পরিক্রমা করিতে করিতে যেখানে কাশীবাসীদের নিগম কীটাগিরি ছিল তথায় উপনীত হইলেন। তথায় কাশীবাসীদের নিগম কীটাগিরিতে ভগবান বাস করিতেছেন।</p>
<p>১৭৫. সেই সময় কীটাগিরিতে অশ্বজিৎ ও পুনর্বসু নামক (দুই বর্গের) ভিক্ষুগণ আবাসিক ছিলেন। তখন বহু ভিক্ষু যেখানে অশ্বজিৎ ও পুনর্বসু বর্গীয় ভিক্ষুগণ ছিলেন তথায় উপনীত হইলেন, উপস্থিত হইয়া… বলিলেন, “বন্ধুগণ, ভগবান ও ভিক্ষুসংঘ রাত্রি ভোজনে বিরত হইয়া ভোজন করেন। রাত্রি ভোজনে বিরত হইয়া ভোজন করায়… বল ও স্বস্তিভাব উপভোগ করিতেছেন। আসুন, আপনারাও রাত্রি ভোজনে বিরত হইয়া ভোজন করুন।… তাহাতে নীরোগ, নিরাতঙ্ক… বল ও সুখ-বিহার উপভোগ করুন।”</p>
<p>ইহা উক্ত হইলে অশ্বজিৎ ও পুনর্বসুক ভিক্ষুগণ তাঁহাদিগকে বলিলেন, “ভ্রাতাগণ, আমরা সন্ধ্যায় ভোজন করি, প্রাতে, দ্বিপ্রহরে ও বিকালে ভোজন করি। সুতরাং আমরা সন্ধ্যা, প্রাত, দিবা ও বিকালে ভোজন করিয়া আরোগ্য… সুখ-বিহার করিতেছি। এমতাবস্থায় আমরা কি প্রত্যক্ষে তাহা ছাড়িয়া অনাগতকালীয় ফলের নিমিত্ত অনুধাবন করিব? আমরা সন্ধ্যায়, প্রাতে, মধ্যাহ্নে ও বিকালে ভোজন করিব।”</p>
<p>যখন সেই সকল ভিক্ষু অশ্বজিৎ ও পুনর্বসু বর্গীয় ভিক্ষুদিগকে বুঝাইতে অসমর্থ হইলেন, তখন তাঁহারা যেখানে ভগবান আছেন সেখানে গেলেন; গিয়া ভগবানকে অভিবাদন করিয়া একপ্রান্তে বসিলেন, একান্তে উপবিষ্ট সে ভিক্ষুগণ ভগবানকে বলিলেন, “ভন্তে, আমরা… অশ্বজিৎ ও পুনর্বসুক ভিক্ষুদের নিকট গিয়া বলিয়াছিলাম, ‘বন্ধুগণ, ভগবান ও ভিক্ষুসংঘ রাত্রি ভোজনে বিরত…।’ এইরূপ কথিত হইলে, ভন্তে, অশ্বজিৎ ও পুনর্বসুক ভিক্ষুগণ বলিলেন, ‘বন্ধু, আমরা সায়াহ্নে… ভোজন করি…।’ আমরা অশ্বজিৎ ও পুনর্বসু বর্গীয় ভিক্ষুদিগকে বুঝাইতে অসমর্থ হইলাম। সুতরাং আমরা তৎসম্বন্ধে ভগবানকে নিবেদন করিতেছি।”</p>
<p>১৭৬. তখন ভগবান অন্যতর ভিক্ষুকে ডাকিলেন, “এস ভিক্ষু, তুমি আমার আদেশে অশ্বজিৎ ও পুনর্বসুক ভিক্ষুদিগকে বলো, শাস্তা আয়ুষ্মানগণকে ডাকিতেছেন।’”</p>
<p>“হ্যাঁ, ভন্তে,” (বলিয়া) ভগবানকে উত্তর দিয়া সেই ভিক্ষু… অশ্বজিৎ ও পুনর্বসুক ভিক্ষুদের নিকট গিয়া… বলিলেন, ‘শাস্তা আয়ুষ্মানগণকে ডাকিতেছেন।’”</p>
<p>“হ্যাঁ, আবুসো!” (বলিয়া)… অশ্বজিৎ ও পুনর্বসুক ভিক্ষুরা যেখানে ভগবান আছেন তথায় গেলেন, গিয়া ভগবানকে অভিবাদনপূর্বক একান্তে বসিলেন, একান্তে উপবিষ্ট অশ্বজিৎ ও পুনর্বসুক ভিক্ষুদিগকে ভগবান বলিলেন, “সত্য কি হে ভিক্ষুগণ, কয়েকজন ভিক্ষু তোমাদের নিকট উপস্থিত হইয়া বলিয়াছিল, ‘বন্ধুগণ, ভগবান ও ভিক্ষুসংঘ রাত্রি ও বিকাল-ভোজনে বিরত হইয়াছেন… ?’ ইহা উক্ত হইলে ভিক্ষুগণ, তোমরা বলিয়াছ… ?”</p>
<p>“হ্যাঁ, ভন্তে,”</p>
<p>১৭৭. “ভিক্ষুগণ, তোমরা আমাকে এমন কোনো ধর্মোপদেশ করিতে জান কি যে এই পুরুষ-পুদ্গল সুখ, দুঃখ কিংবা অদুঃখ, অসুখ, যাহা কিছু অনুভব করে তাহাতে তাহার অকুশলধর্ম প্রহীন হইবে, কুশলধর্ম অভিবৃদ্ধি হইবে?</p>
<p>“না, ভন্তে,”</p>
<p>“ভিক্ষুগণ, তোমরা আমাকে এরূপ ধর্মোপদেশ করিতে জান নহে কি? ‘এখানে কাহারও এরূপ সুখবেদনা অনুভব করিবার সময় অকুশলধর্ম অভিবৃদ্ধি হয় এবং কুশলধর্ম পরিহীন হয়? কিংবা কাহারও এরূপ সুখ-বেদনা অনুভব করিতে করিতে অকুশলধর্ম পরিহীন হয়, কুশলধর্ম অভিবৃদ্ধি হয়?… কাহারও দুঃখবেদনা, কাহারও অদুঃখ-অসুখ বেদনা অনুভব করিবার সময় অকুশলধর্ম নষ্ট হয়, কুশলধর্ম বৃদ্ধি হয়?”</p>
<p>“হ্যাঁ, ভন্তে,”</p>
<p>১৭৮. “সাধু, ভিক্ষুগণ, যদি ইহা আমার প্রজ্ঞা দ্বারা অজ্ঞাত, অদৃষ্ট, অবিদিত, অপ্রত্যক্ষভুত ও অস্পর্শিত থাকিত যে এখানে কাহারও এরূপ সুখবেদনা ভোগ করিতে করিতে অকুশলধর্ম অভিবৃদ্ধি হয়, কুশলধর্ম নষ্ট হয়, আমি যথার্থ না জানিয়া ‘এরূপ সুখবেদনা পরিত্যাগ কর’ বলিতাম, তবে কি ভিক্ষুগণ, ইহা আমার পক্ষে উচিত হইত?”</p>
<p>“না, ভন্তে,”</p>
<p>“যেহেতু, হে ভিক্ষুগণ, ইহা আমার প্রজ্ঞায় জ্ঞাত, দৃষ্ট, বিদিত, সাক্ষাৎকৃত ও স্পর্শিত…। সে কারণে আমি বলি, ‘এরূপ সুখবেদনা পরিহার করো।’ আর যদি আমার প্রজ্ঞায় ইহা… অস্পর্শিত হইত, ইহা না জানিয়া যদি আমি বলিতাম, ‘এই প্রকার সুখবেদনা লাভ করিয়া বিহার করো,’ তবে কি ভিক্ষুগণ, আমার পক্ষে ইহা সমীচীন হইত?”</p>
<p>“না, ভন্তে,”</p>
<p>“যেহেতু ভিক্ষুগণ, ইহা আমার জ্ঞাত, দৃষ্ট, বিদিত, সাক্ষাৎকৃত, প্রজ্ঞায় স্পর্শিত ‘এখানে কাহারও… অকুশলধর্ম পরিহীন হয়, কুশলধর্মের অভিবৃদ্ধি হয়।’ সেই কারণে আমি বলি, ‘এই প্রকার সুখবেদনা লাভ করিয়া অবস্থান করো…।”</p>
<p>১৭৯. [দুঃখবেদনাকেও উক্ত প্রকারে বিস্তার করিতে হইবে।]</p>
<p>১৮০. [অদুঃখ-অসুখ বেদনাকেও উক্ত প্রকারে বিস্তার করিতে হইবে।]</p>
<p>১৮১. “ভিক্ষুগণ, সকল ভিক্ষুর পক্ষে অপ্রমাদে করণীয় আছে, ইহা আমি বলি না। আর সকল ভিক্ষুর পক্ষেই অপ্রমাদে করণীয় নাই, তাহাও বলি না। ভিক্ষুগণ, যে-সকল ভিক্ষু অর্হৎ, ক্ষীণাসব, মার্গ-ব্রহ্মচর্য যাহাদের পরিপূর্ণ, কৃত করণীয়, স্কন্ধ-ভার মুক্ত, সদর্থ (অর্হত্ত্ব) অনুপ্রাপ্ত, ভব-সংযোজন (বন্ধন) রহিত, সম্যক জ্ঞাত হইয়া বিমুক্ত হইয়াছে; ভিক্ষুগণ, তথাবিধ ভিক্ষুগণের অপ্রমাদে কর্তব্য আছে, ইহা বলি না। তাহার কারণ কী?… তাহাদের অপ্রমাদে করণীয় সমাপ্ত হইয়াছে, আর তাহাদের পক্ষে প্রমত্ততা অসম্ভব। ভিক্ষুগণ, যাহারা শৈক্ষ্য, অপূর্ণ-মানস, অনুত্তর যোগক্ষেম (নির্বাণ) সন্ধানে নিরত আছে, তথাবিধ ভিক্ষুগণের অপ্রমাদের প্রয়োজন আছে, ইহাই আমি বলিতেছি। তাহার কারণ কী?… সম্ভবত এই আয়ুষ্মান ধ্যানানুকূল শয্যা-আসন সেবনে কল্যাণমিত্রের সাহচর্যে, ইন্দ্রিয়সমূহের সমন্বয়সাধন করিয়া যার জন্য কুলপুত্রগণ আগার হইতে অনাগারে সম্যকরূপে প্রব্রজিত হয়; সেই অনুত্তর ব্রহ্মচর্যের অবসান (অর্হৎ) প্রত্যক্ষ জীবনে স্বীয় অভিজ্ঞা দ্বারা সাক্ষাৎ ও উপলব্ধি করিয়া অবস্থান করিতে পারে। ভিক্ষুগণ, অপ্রমাদের এই মহৎ ফলের সম্ভাবনা দেখিয়াই আমি যে-সকল ভিক্ষুর ‘অপ্রমাদে করণীয় আছে’ ইহা বলি।”</p>
<p>১৮২. “ভিক্ষুগণ, জগতে সাত প্রকার পুদ্গল বিদ্যমান। সাতজন কে? (১) উভয় ভাগ (দুই দিক হইতে) বিমুক্ত, (২) প্রজ্ঞা-বিমুক্ত, (৩) কায়সাক্ষী (৪) দৃষ্টিপ্রাপ্ত, (৫) শ্রদ্ধা-বিমুক্ত, (৬) ধর্মানুসারী ও (৭) শ্রদ্ধানুসারী।”</p>
<p>“ভিক্ষুগণ, উভয় ভাগ বিমুক্ত পুদ্গল কে? ভিক্ষুগণ, এধর্মে রূপকে (সাকার চারি ধ্যান ব্রহ্মকে) অতিক্রম করিয়া যে সব আরূপ্য (নিরাকার ব্রহ্মের) চারি শান্ত-বিমোক্ষ বিদ্যমান, যে ব্যক্তি যে-সকল বিমোক্ষ চেতন-দেহে সংস্পর্শ করিয়া বিহার করে এবং যাহার সমস্ত আসব প্রজ্ঞা দ্বারা পরিহীন হইয়াছে (অর্থাৎ যে ব্যক্তি শমথ ধ্যানের অরূপ সমাপত্তি দ্বারা জড়দেহ হইতে মুক্ত এবং বিদর্শনমার্গ-প্রজ্ঞায় আসব ক্ষয় করিয়া চেতন-দেহ হইতে মুক্ত হইয়াছে) ভিক্ষুগণ, সেই ব্যক্তিই উভয় ভাগ বিমুক্ত নামে অভিহিত হয়। আমি এই ভিক্ষুর ‘অপ্রমাদে করণীয় নাই’ ইহাই বলি। ইহার কারণ কী?… তাহার অপ্রমাদে কর্তব্য কৃত হইয়াছে, আর প্রমত্ত হওয়া তাহার পক্ষে অসম্ভব।” (১)</p>
<p>“ভিক্ষুগণ, কোনো পুদ্গল প্রজ্ঞাবিমুক্ত? ভিক্ষুগণ, এই ধর্মে রূপকে অতিক্রম করিয়া যে সব আরূপ্য শান্ত-বিমোক্ষ বিদ্যমান, যে ব্যক্তি তাহা নামকায়ে (চেতন-দেহে) স্পর্শ করিয়া বিহার করে না, অথচ প্রজ্ঞা দ্বারা দর্শন করিয়া তাহার সকল আসব পরিক্ষীণ হইয়াছে, এই পুদ্গল প্রজ্ঞা-বিমুক্ত নামে কথিত হয়। ভিক্ষুগণ, এই ভিক্ষুরও অপ্রমাদের করণীয় নাই, ইহা বলি। ইহার কারণ কী? তাহারও অপ্রমাদের কর্তব্য শেষ হইয়াছে, তাহার পক্ষে আর প্রমত্ত হওয়া অসম্ভব।” (২)</p>
<p>“ভিক্ষুগণ, কোন পুদ্গল কায়সাক্ষী? ভিক্ষুগণ, এখানে কোনো পুদ্গল… সেই শান্ত-বিমোক্ষকে স্পর্শ করিয়া বিহার করে না, অথচ মার্গ-প্রজ্ঞায় দেখিয়া তাহার (মার্গানুরূপ) কোনো কোনো আসব পরিক্ষীণ হইয়াছে, ভিক্ষুগণ, এই ব্যক্তি কায়সাক্ষী নামে কথিত হয়। ভিক্ষুগণ, এই ভিক্ষুর এখনো অপ্রমাদে করণীয় আছে, ইহা বলিতেছি। তাহার হেতু কী? সম্ভবত এই আয়ুষ্মান অনুকূল শয্যা… সেই অনুত্তর ব্রহ্মচর্যের অবসান ইহ-জীবনে লাভ করিয়া বিহার করিবে।…।” (৩)</p>
<p>“ভিক্ষুগণ, দৃষ্টি-প্রাপ্ত পুদ্গল কে? ভিক্ষুগণ,…কায় দ্বারা স্পর্শ করিয়া বিহার করে না… অথচ কোনো কোনো আসব প্রহীন হইয়াছে।… তথাগতের বিদিত ও বর্ণিত ধর্ম তাহার মার্গ-প্রজ্ঞা দ্বারা সুদৃষ্ট ও সুপ্রতিভাত হয়। ভিক্ষুগণ, সে দৃষ্টিপ্রাপ্ত নামে কথিত হয়।…।” (৪)</p>
<p>“ভিক্ষুগণ, কোন পুদ্গল শ্রদ্ধা-বিমুক্ত?… প্রজ্ঞা দ্বারা কোনো কোনো আসব প্রহীন হইয়াছে।… তথাগতের প্রতি তাহার উপযুক্ত শ্রদ্ধা প্রতিষ্ঠিত, মূলীভূত ও বিনষ্ট হয়।… সে শ্রদ্ধা-বিমুক্তি…।” (৫)</p>
<p>“ভিক্ষুগণ, কোনো পুদ্গল ধর্মানুসারী? ভিক্ষুগণ, এখানে কোনো কোনো পুদ্গল যে-সকল শান্ত, রূপারূপ অষ্ট বিমোক্ষ বিদ্যমান, সেই সব (সহজাত) নামকায়ে স্পর্শ করিয়া বিহার করে না। তাহার প্রজ্ঞা দ্বারা আর্যসত্য দর্শন করিয়া আসব পরিক্ষীণ হয় নাই। অথচ তথাগত প্রবর্তিত সত্যধর্ম তাহার প্রজ্ঞা দ্বারা স্বল্প পরিমাণে নিধ্যান বা দর্শন করিতে সমর্থ হয়, আর তাহার এই পঞ্চ ইন্দ্রিয়ধর্ম প্রাদুর্ভূত হয়; যথা : শ্রদ্ধেন্দ্রিয়, বীর্যেন্দ্রিয়, স্মৃতীন্দ্রিয়, সমাধীন্দ্রিয় ও প্রজ্ঞেন্দ্রিয়। ভিক্ষুগণ, সে ব্যক্তিই ধর্মানুসারী নামে কথিত হয়।” (৬)</p>
<p>“ভিক্ষুগণ, কোনো পুদ্গল শ্রদ্ধানুসারী?… তথাগতের প্রতি তাহার শ্রদ্ধামাত্র ও প্রেমমাত্র জাগ্রত হয়, আর এই সকল ইন্দ্রিয়ধর্ম প্রাদুর্ভূত হয়; যথা : শ্রদ্ধা-ইন্দ্রিয়, বীর্য-ইন্দ্রিয়, স্মৃতি-ইন্দ্রিয়, সমাধি-ইন্দ্রিয় ও প্রজ্ঞা-ইন্দ্রিয়। ভিক্ষুগণ, ইহাতেই বলা হয় শ্রদ্ধানুসারী (শ্রদ্ধাপূর্বক মার্গ ভাবনাকারী)।” [তৃতীয় হইতে সপ্তম পর্যন্ত এই পাঁচজনের অপ্রমাদে করণীয় বিদ্যমান।] (৭)</p>
<p>১৮৩. ভিক্ষুগণ, আমি প্রথমেই (মণ্ডূকাপ্লুত ন্যায়েই) অর্হত্ত্বে প্রতিষ্ঠা (অঞ্‌ঞারাধনা) বলি না। অপিচ আনুপূর্বিক (ক্রমশ) শিক্ষা, আনুপূর্বিক ক্রিয়া ও আনুপূর্বিক প্রতিপদা দ্বারাই অর্হত্ত্বে প্রতিষ্ঠিত হয়। ভিক্ষুগণ,… আনুপূর্বিক প্রতিপদা দ্বারা কীরূপে অর্হত্ত্বে প্রতিষ্ঠা হয়? ভিক্ষুগণ, এখানে বিশ্বস্ত, শ্রাবক গুরু সমীপে উপনীত হয়, উপনীত হইয়া উপাসনা করে, শুশ্রূষা করিয়া শ্রোত্রাবহিত হয় (কর্ণপাত করে), অবহিত শ্রোত্রে ধর্ম শ্রবণ করে, ধর্ম শুনিয়া (প্রগুণভাবে) ধারণ করে, ধৃত ধর্মরাজির অর্থ পরীক্ষা করে, অর্থ পরীক্ষা করিয়া ধর্ম চিন্তা করিতে সক্ষম হয়, ধর্ম চিন্তায় সক্ষম হইলে ধর্মের প্রতি ছন্দ বা আগ্রহ জন্মে, জাত-ছন্দ উৎসাহিত হয়, উৎসাহিত হইয়া (ত্রিলক্ষণে) তুলনা (নির্ধারণ) করে, তুলনা করিয়া বীর্যারম্ভ করে, সেই আরব্ধবীর্য এই নামকায় দ্বারা পরম সত্য নির্বাণ সাক্ষাৎকার করে এবং (নামকায় সংযুক্ত) মার্গ-প্রজ্ঞা দ্বারা প্রতিবেধ করিয়া উহা প্রত্যক্ষ করে।”</p>
<p>ভিক্ষুগণ, সেই শ্রদ্ধা যদি না থাকে তাহা হইলে উপসংক্রমণ হয় না,… সেই বীর্য-আরম্ভও হয় না…। সুতরাং ভিক্ষুগণ, উম্মার্গ প্রতিপন্ন ও মিথ্যা-মার্গ অবলম্বন-হেতু এই সকল মোঘপুরুষ এই ধর্মবিনয় হইতে কতদূরে অপসৃত হইয়াছে।”</p>
<p>১৮৪. “ভিক্ষুগণ, চারিপদ (আর্যসত্য) প্রকাশিত আছে, যাহার উদ্দেশ মাত্রেই বিজ্ঞপুরুষ অচিরেই প্রজ্ঞা দ্বারা অর্থ হৃদয়ঙ্গম করিতে পারে। ভিক্ষুগণ, তোমাদিগকে উদ্দেশ করিব, উদ্দিষ্টের অর্থ তোমরা জানিতে পার কি?”</p>
<p>“ভন্তে, আমরা কোথায়? আর ধর্মের জ্ঞাতারাই বা কোথায়?”</p>
<p>“ভিক্ষুগণ, যে শাস্তা আমিষ-গুরু (লুব্ধ), আমিষ দায়াদ, আমিষ সংশ্লিষ্ট হইয়া বিহার করে তাহারও এতাদৃশ পণ্যাপণ্যবৎ (দাম কষাকষির ন্যায়) ব্যবহার করা উচিত নহে, ‘আমাদের এরূপ হউক, তখন আমরা ইহা করিতে পারি। আমাদের এরূপ না হইলে আমরা ইহা করিতে পারি না।’ ভিক্ষুগণ, যিনি সর্বথা আমিষ নির্লিপ্ত হইয়া বিহার করেন, সেই তথাগত সম্বন্ধে কী বক্তব্য?”</p>
<p>“ভিক্ষুগণ, শাস্তার শাসন শিরোধার্য করিয়া একাকী গ্রহণকারী অনুগত শ্রবাকের এই আদর্শ স্বভাব হওয়া উচিত : ‘ভগবান আমার শাস্তা (শিক্ষাদাতা), আমি শ্রাবক (শিষ্য) হই; ভগবান (এক আহার ভোজনের) সুফল জানেন, আমি তাহা জানি না।’ ভিক্ষুগণ, গুরু-উপদেশ শিরোধার্য করিয়া অনুবর্তনকারী বিশ্বস্ত, শিষ্যের নিমিত্ত শাস্তার শাসন ওজঃবন্ত, (সরস) ও বিরূঢ়নীয় (বর্ধনীয়) হয়। ভিক্ষুগণ, গুরু-উপদেশ শিরোধার্য বা জীবন-মরণ পণ করিয়া আচরণকারী শিষ্যের ইহাই অনুধর্মতা-একান্তই ত্বক, স্নায়ু ও অস্থি অবশিষ্ট থাকুক, শরীরের সমস্ত রক্ত-মাংস শুষ্ক হউক তথাপি পুরুষশক্তি পুরুষবীর্য পুরুষপরাক্রমে যাহা প্রাপ্তব্য, তাহা প্রাপ্ত না হইয়া বীর্যের সংস্থান হইবে না।’ ভিক্ষুগণ, গুরু-উপদেশ জীবন-মরণ পণ করিয়া আচরণকারী শ্রদ্ধাবান শিষ্যের ইহজীবনে অর্হত্ত্ব অথবা উপাদান অবশিষ্ট থাকিলেও অনাগামিত্ব, এই দ্বিবিধ ফলের অন্যতর নিশ্চয় প্রত্যাশা করা যায়।”</p>
<p>ভগবান ইহা বলিলেন। সেই ভিক্ষুগণ সন্তুষ্টচিত্তে তথাগতের ভাষণ অভিনন্দন করিলেন।</p>
<p class='endsutta'>কীটাগিরি সূত্র সমাপ্ত।</p>
<p class='endvagga'>দ্বিতীয় ভিক্ষুবর্গ সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
