<!DOCTYPE html>
<html>
<head>
<meta charset='UTF-8'>
<meta name='author' content='বিনয়েন্দ্রনাথ চৌধুরী'>
<title></title>
</head>
<body>
<article id='mn136' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>উপরি-পঞ্চাশ</li>
<li class='vagga'>৪. বিভঙ্গ-বর্গ</li>
</ul>
<h1>৬. মহাকর্ম বিভঙ্গ সূত্র</h1>
</header>
<p>আমি এইরূপ শুনিয়াছি।</p>
<p>এক সময় ভগবান রাজগৃহে অবস্থান করিতেছিলেন বেণুবনে কলন্দক নিবাপে। সেই সময়ে আয়ুষ্মান সমৃদ্ধি অরণ্যকুটিতে অবস্থান করিতেছিলেন। তখন পরিব্রাজক পোতলিপুত্র চঙ্ক্রমণ ও বিচরণ করিতে করিতে আয়ুষ্মান সমৃদ্ধির নিকট উপস্থিত হইলেন, উপস্থিত হইয়া আয়ুষ্মান সমৃদ্ধির সহিত প্রীত্যালাপ ও কুশল প্রশ্নাদি বিনিময় করিয়া একান্তে উপবেশন করিলেন। একান্তে উপবিষ্ট পরিব্রাজক পোতলিপুত্র আয়ুষ্মান সমৃদ্ধিকে বলিলেন, বন্ধু সমৃদ্ধি, সাক্ষাৎ শ্রমণ গৌতমের নিকট হইতে আমার দ্বারা ইহা প্রতিগৃহীত হইয়াছে : কায়কর্ম মিথ্যা (নিস্ফল) বাক্‌কর্ম মিথ্যা, একমাত্র মনোকর্মই সত্য আর সেই সমাপত্তি আছে যাহা লাভ করিয়া ধ্যানী কিছুই অনুভব করেন না।</p>
<p>বন্ধু পোতলিপুত্র, ওইরূপ বলিবেন না, ওইরূপ বলিবেন না, ভগবানের অপবাদ করা ভালো নহে, ভগবান কখনো ওইরূপ বলিবেন না, কায়কর্ম মিথ্যা… অনুভব করেন না।</p>
<p>বন্ধু সমৃদ্ধি, আপনি প্রব্রজিত হইয়াছেন কতদিন?</p>
<p>বন্ধু, বেশিদিন হয় নাই, মাত্র তিন বৎসর।</p>
<p>এখন স্থবির ভিক্ষুদিগকে আমরা কী বলিব যেখানে নবীন ভিক্ষু মনে করেন যে, শাস্তাকে রক্ষা করিতে হইবে। বন্ধু সমৃদ্ধি, যখন কেহ চেতনা-সহকারে কায়-বাক্‌-মনোকর্ম করে, সে কী অনুভব করে?</p>
<p>বন্ধু পোতলিপুত্র, যখন কেহ চেতনা-সহকারে কায়-বাক্‌-মনো কর্ম করে, সে শুধু দুঃখ অনুভব করে।</p>
<p>তখন পরিব্রাজক পোতলিপুত্র আয়ুষ্মান সমৃদ্ধির ভাষণে অভিনন্দিতও করিলেন না, তিরস্কৃতও করিলেন না, অভিনন্দিত না করিয়া, তিরস্কৃত না করিয়া আসন হইতে উঠিয়া চলিয়া গেলেন।</p>
<p>অতঃপর আয়ুষ্মান সমৃদ্ধি, পরিব্রাজক পোতলিপুত্র চলিয়া যাইবার পরক্ষণেই আয়ুষ্মান আনন্দের নিকট উপস্থিত হইলেন, উপস্থিত হইয়া আয়ুষ্মান আনন্দের সহিত প্রীত্যালাপ ও কুশল প্রশ্নাদি বিনিময় করিয়া একান্তে উপবেশন করিলেন। একান্তে উপবিষ্ট আয়ুষ্মান সমৃদ্ধি পরিব্রাজক পোতলিপুত্রের সহিত তাঁহার কথা বার্তার সমস্তই আয়ুষ্মান আনন্দকে জানাইলেন। ওইরূপ কথিত হইলে আয়ুষ্মান আনন্দ আয়ুষ্মান সমৃদ্ধিকে বলিলেন, বন্ধু সমৃদ্ধি, এই আলোচ্য বিষয়টি ভগবানের গোচরীভূত করা উচিত। চলুন আমরা ভগবানের নিকট উপস্থিত হইয়া ইহা জানাই। ভগবান যেইরূপ ব্যাখ্যা করিবেন, আমরা তাহা অবধারণ করিব।</p>
<p>“হ্যাঁ, বন্ধু,” বলিয়া আয়ুষ্মান সমৃদ্ধি আয়ুষ্মান আনন্দকে প্রত্যুত্তর দিলেন। অতঃপর আয়ুষ্মান আনন্দ এবং আয়ুষ্মান সমৃদ্ধি ভগবানের নিকট উপস্থিত হইলেন, উপস্থিত হইয়া অভিবাদনপূর্বক একান্তে উপবেশন করিলেন। একান্তে উপবিষ্ট আনন্দ পরিব্রাজক পোতলিপুত্রের সহিত আয়ুষ্মান সমৃদ্ধির যাহা কথাবার্তা হইয়াছিল সমস্তই ভগবানকে জানাইলেন।</p>
<p>ইহা বিবৃত হইলে ভগবান আয়ুষ্মান আনন্দকে বলিলেন, আনন্দ, আমি পরিব্রাজক পোতলিপুত্রকেই জানি না, এই কথাবার্তা (আলোচনা) সম্পর্কে কি বলিব? এই মূর্খ (মোহগ্রস্ত) সমৃদ্ধি কর্তৃক পরিব্রাজক পোতলিপুত্রের বিশ্লেষণযোগ্য প্রশ্ন আংশিকভাবে ব্যাখ্যাত হইয়াছে।</p>
<p>এইরূপ কথিত হইলে আয়ুষ্মান উদায়ী ভগবানকে বলিলেন, ভদন্ত, আয়ুষ্মান সমৃদ্ধির ভাষণ অনুযায়ী যাহা কিছু অনুভব করা হয় তাহা সবই দুঃখ।</p>
<p>তখন ভগবান আয়ুষ্মান আনন্দকে আহ্বান করিলেন, আনন্দ, তুমি মূর্খ উদায়ীর উন্মার্গ দেখ, আনন্দ, জানিতাম যে এই মূর্খ উদায়ী ইহাকে (প্রশ্ন) প্রস্তাবনা করিয়া অনর্থক পেশ করিবে। আনন্দ, পরিব্রাজক পোতলিপুত্র আদি হইতে তিন প্রকার বেদনা সম্পর্কে জিজ্ঞাসা করিয়াছে। আনন্দ, এই মূর্খ সমৃদ্ধি পরিব্রাজক পোতলিপুত্র কর্তৃক জিজ্ঞাসিত হইয়া এইরূপ ব্যাখ্যা করা উচিত ছিল: বন্ধু পোতলিপুত্র, সংচেতনিক (চেতনাযুক্ত) হইয়া কায়-বাক্‌-মন দ্বারা সুখানুভবযোগ্য সম্পর্কেও এইরূপ। এইরূপে ব্যাখ্যা করিলেই সম্যকভাবে ব্যাখ্যা করা হইত। অধিকন্তু, আনন্দ, মূর্খ ও অব্যক্ত অন্যতীর্থিক পরিব্রাজকগণ তথাগতের মহাকর্মবিভঙ্গ জানিবে। আনন্দ, তথাগতের মহাকর্মবিভঙ্গ বিশ্লেষণকালে তোমরা শুনিতে পার।</p>
<p>ভগবান, ইহাই উপযুক্ত সময়, সুগত, ইহাই উপযুক্ত সময়, যখন ভগবান মহাকর্মবিভঙ্গ বিশ্লেষণ করিতে পারেন, ভগবানের নিকট শুনিয়া ভিক্ষুগণ অবধারণ করিবেন।</p>
<p>আনন্দ, তাহা হইলে মনোনিবেশ-সহকারে শ্রবণ করো, আমি ভাষণ দিব। “হ্যাঁ ভদন্ত” বলিয়া আয়ুষ্মান আনন্দ ভগবানকে প্রত্যুত্তর দিলেন। ভগবান বলিলেন :</p>
<p>আনন্দ, এই চারি প্রকার পুদ্গল (ব্যক্তি) পৃথিবীতে বিদ্যমান। চারি প্রকার কী কী? আনন্দ, কোনো ব্যক্তি প্রাণিহত্যাকারী, অদত্তগ্রহণকারী, কামে ব্যভিচারী, মিথ্যাবাদী, পিশুনভাষী, কর্কশভাষী, সম্প্রলাপী, অভিধ্যালু, ব্যাপন্নচিত্ত, মিথ্যাদৃষ্টিসম্পন্ন হয়। সে দেহবসানে মৃত্যুর পর অপায়, দুর্গতি, বিনিপাত নিরয়ে উৎপন্ন হয়।</p>
<p>আনন্দ, এখানে কোনো ব্যক্তি প্রাণিহত্যাকারী হয়… মিথ্যাদৃষ্টিসম্পন্ন হয়… কিন্তু মৃত্যুর পর সুগতি স্বর্গলোকে উৎপন্ন হয়।</p>
<p>আনন্দ, এখানে কোনো ব্যক্তি প্রাণিহত্যা হইতে বিরত হয়… অব্যাপন্নচিত্ত ও সম্যক দৃষ্টিসম্পন্ন হয়… সুগতি স্বর্গলোকে উৎপন্ন হয়।</p>
<p>আনন্দ, এখানে কোনো ব্যক্তি প্রাণিহত্যা হইতে বিরত হয়… সম্যক দৃষ্টিসম্পন্ন হয়, কিন্তু… অপায় দুর্গতি বিনিপাত নিরয়ে উৎপন্ন হয়।</p>
<p>আনন্দ, কোনো শ্রমণ বা ব্রাহ্মণ আতাপ্য (বীর্যারম্ভ), করিবার ফলে, প্রধান (একাগ্র সাধনা), আত্মনিয়োগ, অপ্রমাদ, সম্যক মনস্কার করিবার ফলে ওইরূপ চিত্ত সমাধি প্রাপ্ত হন যে ওইরূপ সমাধিস্থচিত্তে বিশুদ্ধ অতিমানবীয় দিব্যচক্ষু লাভ করিয়া ওই ব্যক্তিকে দেখিতে পান যে প্রাণিহত্যাকারী, অদত্তগ্রহণকারী… নিরয়ে উৎপন্ন হইয়াছে। তিনি ওইরূপ বলেন, পাপকর্ম সকল আছে, দুশ্চরিতের বিপাক (পরিণাম) আছে, আমি সেই ব্যক্তিকে দেখিয়াছি যে প্রাণিহত্যাকারী… নিরয়ে উৎপন্ন হয়। যাঁহারা ওইরূপ জানেন, তাঁহারা সম্যকভাবে জানেন। যাঁহারা অন্যরূপ জানেন, তাঁহাদের জ্ঞান মিথ্যা। তিনি এইরূপে স্বয়ংজ্ঞাত, স্বয়ং দৃষ্ট, স্বয়ং বিদিত হইয়া তাহাতে জোরে আঁকড়াইয়া ধরিয়া অভিননিবিষ্ট হইয়া থাকেন, ইহাই সত্য অন্যটি মোঘ (মিথ্যা)।”</p>
<p>আনন্দ, এখানে কোনো শ্রমণ বা ব্রাহ্মণ আতাপ্য করিবার ফলে… মিথ্যাদৃষ্টিসম্পন্ন হন, কিন্তু দেহবসানে মৃত্যুর পর সুগতি স্বর্গলোকে উৎপন্ন হইয়াছেন। তিনি বলেন, পাপকর্ম নাই, দুশ্চরিতরে বিপাক নাই, আমি সেই ব্যক্তিকে দেখিয়াছি যে প্রাণিহত্যাকারী… মিথ্যাদৃষ্টিসম্পন্ন, কিন্তু… স্বর্গলোকে উৎপন্ন হয়। যাঁহারা ওইরূপ জানেন… ইহাই সত্য, অন্য মিথ্যা।</p>
<p>আনন্দ, এখানে কোনো শ্রমণ বা ব্রাহ্মণ আতাপ্য… ব্যক্তিকে দেখিতে পান যিনি প্রাণিহত্যা হইতে বিরত… সম্প্রলাপ হইতে বিরত, অনভিধ্যালু, অব্যাপন্নচিত্ত হইয়া দেহাবসানে… স্বর্গলোকে উৎপন্ন হইয়াছেন। তিনি ওইরূপ বলেন: কল্যাণ কর্ম আছে, সুচরিতের বিপাক আছে, আমি সেই ব্যক্তিকে দেখিয়াছি যিনি প্রাণিহত্যা হইতে বিরত… স্বর্গলোকে উৎপন্ন হইয়াছেন। তিনি এইরূপ বলেন, প্রত্যেক ব্যক্তি যিনি প্রাণিহত্যা হইতে বিরত… স্বর্গলোকে উৎপন্ন হন… ইহাই সত্য, অন্য মিথ্যা।</p>
<p>আনন্দ, এখানে কোনো শ্রমণ… প্রাণিহত্যা হইতে বিরত… কিন্তু দেহাবসানে মৃত্যুর পরে অপায় দুর্গতি বিনিপাত নিরয়ে উৎপন্ন হইয়াছে। তিনি এইরূপ বলেন, কল্যাণ কর্ম নাই, সুচরিতের বিপাক নাই… ইহাই সত্য, অন্য মিথ্যা।</p>
<p>আনন্দ, যে শ্রমণ বা ব্রাহ্মণ এইরূপ বলেন, “পাপকর্ম আছে, দুশ্চরিতের বিপাক আছে।” তাঁহাকে আমি সমর্থন করি। যদি তিনি এইরূপ বলেন, “আমি সে ব্যক্তিকে দেখিয়াছি যে প্রাণিহত্যাকারী… নিরয়ে উৎপন্ন হইয়াছে,” তাঁহাকেও আমি সমর্থন করি। যদি তিনি ওইরূপ বলেন, প্রত্যেক প্রাণিহত্যাকারী… নিরয়ে উৎপন্ন হয়” তাঁহাকে আমি সমর্থন করি না। যদি তিনি ওইরূপ বলেন, “যাঁহারা এরূপ জানেন তাঁহারা সম্যকভাবে জানেন, যাঁহারা অন্যরূপ জানেন তাঁহাদের জ্ঞান মিথ্যা” তাঁহাকেও আমি সমর্থন করি না। যদি তিনি “স্বয়ংজ্ঞাত… অভিনিবিষ্ট… ইহাই সত্য, অন্য মিথ্যা”-তাঁহাকেও আমি সমর্থন করি না, তাহা কী হেতু? কারণ আনন্দ তথাগতের মহাকর্মবিভঙ্গে জ্ঞান অন্যরূপ।</p>
<p>আনন্দ, যে-সকল শ্রমণ বা ব্রাহ্মণ ওইরূপ বলেন, “পাপকর্ম নাই, দুশ্চরিতের বিপাক নাই” তাঁহাকে আমি সমর্থন করি না। যদি তিনি ওইরূপ বলেন, “আমি সেই ব্যক্তিকে দেখিয়াছি যে প্রাণিহত্যাকারী… মিথ্যাদৃষ্টিসম্পন্ন কিন্তু… স্বর্গলোকে উৎপন্ন হইয়াছে” তাঁহাকে আমি সমর্থন করি। যদি তিনি এইরূপ বলেন, “প্রত্যেক প্রাণিহত্যাকারী… স্বর্গলোকে উৎপন্ন হয়” তাঁহাকে আমি সমর্থন করি না। যদি তিনি এরূপ বলেন, “যাঁহারা এইরূপ জানেন, তাঁহারা সম্যকভাবে জানেন, যাঁহারা অন্যরূপ জানেন, তাঁহাদের জ্ঞান মিথ্যা”-তাঁহাকে আমি সমর্থন করি না। যদি তিনি “স্বয়ংজ্ঞাত… অভিনিবিষ্ট… ইহাই সত্য, অন্য মিথ্যা”-তাঁহাকেও আমি সমর্থন করি না। তাহা কী হেতু?… অন্যরূপ।</p>
<p>আনন্দ, যে শ্রমণ বা ব্রাহ্মণ এইরূপ বলেন, “কল্যাণকর্ম আছে, সুচরিতের বিপাক আছে”-তাঁহাকে আমি সমর্থন করি। যদি তিনি এইরূপ বলেন… প্রাণিহত্যা হইতে বিরত… স্বর্গলোকে উৎপন্ন হইয়াছে”-তাঁহাকেও আমি সমর্থন করি। যদি তিনি এইরূপ বলেন, প্রত্যেক ব্যক্তি যিনি প্রাণিহত্যা হইতে বিরত… স্বর্গলোকে উৎপন্ন হন”-তাঁহাকে আমি সমর্থন করি না। যদি তিনি স্বয়ং জ্ঞাত… অন্যরূপ।</p>
<p>আনন্দ, যে শ্রমণ বা ব্রাহ্মণ এইরূপ বলেন, “কল্যাণ কর্ম নাই, সুচরিতের বিপাক নাই”-তাঁহাকে আমি সমর্থন করি না। যদি তিনি এইরূপ বলেন, আমি সেই ব্যক্তিকে দেখিয়াছি যিনি প্রাণিহত্যা হইতে বিরত… কিন্তু… নিরয়ে উৎপন্ন হইয়াছেন” তাঁহাকে আমি সমর্থন করি। যদি এইরূপ বলেন, প্রত্যেক ব্যক্তি যিনি প্রাণিহত্যা হইতে বিরত… নিরয়ে উৎপন্ন হন” তাঁহাকে আমি সমর্থন করি না। যদি তিনি এইরূপ বলেন, “যাঁহারা এইরূপ জানেন… মিথ্যা”-তাঁহাকে আমি সমর্থন করি না। যদি তিনি স্বয়ংজ্ঞাত… অন্য মিথ্যা”-তাঁহাকে আমি সমর্থন করি না… অন্যরূপ।</p>
<p>আনন্দ, যে ব্যক্তি প্রাণিহত্যাকারী… নিরয়ে উৎপন্ন হয়, হয়ত তাহার দুঃখবেদনীয় পাপকর্ম পূর্বেই কৃত হইয়াছে কিংবা দুঃখবেদনীয় পাপকর্ম পরে কৃত হয় অথবা মরণকালে সুদৃঢ়ভাবে মিথ্যাদৃষ্টি গৃহীত হইয়াছে। সেই কারণে দেহাবসানে… নিরয়ে উৎপন্ন হয়। যদি সে প্রাণিহত্যাকারী… মিথ্যাদৃষ্টিসম্পন্ন হয়, তাহা হইলে দৃষ্টধর্মে (ইহ-জীবনে) বিপাক ভোগ করে অথবা অন্যভাবে উৎপন্ন হয়।</p>
<p>আনন্দ, যে ব্যক্তি প্রাণিহত্যাকারী… মিথ্যাদৃষ্টিসম্পন্ন হয়, দেহাবসানে… স্বর্গলোকে উৎপন্ন হয়, হয়ত তাহার সুখবেদনীয় কল্যাণকর্ম’ পূর্বে কৃত হইয়াছে… অন্যভাবে উৎপন্ন হয়।</p>
<p>আনন্দ, যে ব্যক্তি প্রাণিপাত হইতে বিরত… সম্যক দৃষ্টিসম্পন্ন দেহাবসানে… স্বর্গলোকে উৎপন্ন হয়, হয়ত সুখবেদনীয় কল্যাণকর্ম পূর্বে কৃত… হইয়াছে… অন্যভাবে উৎপন্ন হয়।</p>
<p>আনন্দ, যে ব্যক্তি প্রাণিহত্যা হইতে বিরত… সম্যক দৃষ্টিসম্পন্ন নিরয়ে উৎপন্ন হয়, হয়ত তাহার দুঃখবেদনীয় পাপকর্ম পূর্বেই কৃত হইয়াছে অথবা… সেই কারণে… অন্যভাবে উৎপন্ন হয়।</p>
<p>সুতরাং আনন্দ, অভব্য (অসম্ভব), অভব্যাভাস (আপাত-অসম্ভব) কর্ম আছে, অভব্য অভব্যাভাস কর্ম আছে, ভব্য ও অভব্যাভাস কর্ম আছে, ভব্য কর্ম আছে।</p>
<p>ভগবান ইহা বিবৃত করিলেন। আয়ুষ্মান আনন্দ প্রসন্নমনে ভগবানের ভাষণে আনন্দ প্রকাশ করিলেন।</p>
<p class='endsutta'>মহাকর্মবিভঙ্গ সূত্র সমাপ্ত।</p>
<footer>
<p>অনুবাদক : <span class='author'>বিনয়েন্দ্রনাথ চৌধুরী</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
