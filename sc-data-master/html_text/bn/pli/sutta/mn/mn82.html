<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn82' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>৪. রাজ-বর্গ</li>
</ul>
<h1>২. রট্ঠপাল সূত্র</h1>
</header>
<p class='evam'>(ভোগের অসারতা, ত্যাগময় ভিক্ষুজীবন)</p>
<p>২৯৩. আমি এইরূপ শুনিয়াছি। এক সময় ভগবান মহাভিক্ষুসংঘের সহিত কুরুপ্রদেশে (ধর্ম প্রচারার্থ) বিচরণ করিতে করিতে যেখানে থুল্লকোট্টিত নামক কুরুদের নিগম তথায় পৌঁছিলেন।</p>
<p>থুল্লকোট্টিত (স্থূল কোষ্টিত) বাসী ব্রাহ্মণ-গৃহপতিগণ শুনিলেন যে, ‘শাক্যপুত্র… শ্রমণ গৌতম থুল্লকোট্টিতে উপস্থিত হইয়াছেন।… তদ্রূপ অর্হতের দর্শন সাধু (ভাল) হয়।’ তখন থুল্লকোট্টিতের ব্রাহ্মণ-গৃহপতিরা যেখানে ভগবান আছেন তথায় গেলেন, গিয়া কেহ কেহ ভগবানকে অভিবাদনপূর্বক একপ্রান্তে বসিলেন।… কেহ কেহ নীরবে একপ্রান্তে বসিলেন। একপ্রান্তে উপবিষ্ট থুল্লকোট্টিতবাসী ব্রাহ্মণ-গৃহপতিদিগকে ভগবান ধর্মকথা দ্বারা সন্দর্শিত, সমাদাপিত, সমুত্তেজিত, সম্প্রহর্ষিত করিলেন।</p>
<p>২৯৪. সেই সময় থুল্লকোট্টিতের অগ্রকুলিকের পুত্র রাষ্ট্রপাল সেই পরিষদে উপবিষ্ট ছিলেন। তখন তাঁহার মনে এই হইল, ‘যে প্রবারে ভগবান ধর্মদেশনা করিতেছেন, এই একান্ত পরিপূর্ণ, অত্যন্ত পরিশুদ্ধ, লিখিত শঙ্খ-শুভ্র ব্রহ্মচর্য পালন করা গৃহীর পক্ষে সুকর নহে। সুতরাং আমি কেশশ্মশ্রু মুণ্ডন করিয়া, কাষায়-বস্ত্র পরিধানপূর্বক আগার হইতে অনাগারিক প্রব্রজ্যা গ্রহণ করি না কেন?’ তখন থুল্লকোট্টিতবাসী ব্রাহ্মণ-গৃহপতিগণ ভগবান কর্তৃক… সমুত্তেজিত… প্রহৃষ্ট হইয়া ভগবানের ভাষণ অভিনন্দন, অনুমোদন করিয়া আসন হইতে উঠিলেন এবং ভগবানকে অভিবাদন ও প্রদক্ষিণ করিয়া প্রস্থান করিলেন। তখন… ব্রাহ্মণ-কুলপুত্রদের চলিয়া যাইবার অনন্তর পর রাষ্ট্রপাল কুলপুত্র যেখানে ভগবান আছেন তথায় গেলেন, গিয়া ভগবানকে অভিবাদনপূর্বক একপ্রান্তে বসিলেন। একপ্রান্তে উপবিষ্ট রাষ্ট্রপাল ভগবানকে বলিলেন, “ভন্তে, ভগবান কর্তৃক দেশিত ধর্মকে আমি যে যেভাবে অবগত হইয়াছি, এই… শঙ্খ-শুভ্র ব্রহ্মচর্য পালন করা গৃহবাসীর পক্ষে সহজ নহে। অতএব ভন্তে, আমি ভগবানের নিকট প্রব্রজ্যা প্রার্থনা করি, উপসম্পদা প্রার্থনা করি।”</p>
<p>“রাষ্ট্রপাল, তুমি আগার হইতে অনাগারিক প্রব্রজ্যার জন্য মাতাপিতা হইতে অনুমতি পাইয়াছ কি?”</p>
<p>“ভন্তে, অনুমতি পাই নাই।”</p>
<p>“রাষ্ট্রপাল, তথাগতগণ মাতাপিতার অনুমতি বিনা কাহাকেও প্রব্রজ্যা দেন না।”</p>
<p>“ভন্তে, আমি তাহাই করিব, যাহাতে মাতাপিতা আমাকে প্রব্রজ্যার নিমিত্ত অনুমতি দেন।”</p>
<p>২৯৫. তখন রাষ্ট্রপাল কুলপুত্র আসন হইতে উঠিয়া ভগবানকে অভিবাদন ও প্রদক্ষিণ করিয়া যেখানে মাতাপিতা ছিলেন তথায় গেলেন, গিয়া মাতাপিতাকে বলিলেন, “অম্মা তাত, আমি ভগবানের উপদিষ্ট ধর্মকে যে যে ভাবে বুঝিয়াছি, এই… শঙ্খলিখিত (মর্দিত শঙ্খের ন্যায় নির্মল শ্রভ্র) ব্রহ্মচর্য পালন করা গৃহবাসীর পক্ষে সুকর নহে। সুতরাং আমি প্রব্রজিত হইতে চাই। আগার হইতে অনাগারিক প্রব্রজ্যার নিমিত্ত আমাকে অনুমতি দিন।”</p>
<p>ইহা উক্ত হইলে রাষ্ট্রপাল কুলপুত্রের মাতাপিতা তাঁহাকে বলিলেন, “তাত রাষ্ট্রপাল, তুমি আমাদের প্রিয়, মনাপ, সুখে-বর্ধিত, সুখে পরিপোষিত একমাত্র পুত্র। তাত রাষ্ট্রপাল, তুমি কিছুমাত্র দুঃখ জান না। আস, রাষ্ট্রপাল, খাও, পান কর আর বিচরণ কর; খাইয়া, পান করিয়া, বিচরণ করিয়া, কাম (বিষয়) ভোগ করিয়া, পুণ্য করিয়া অভিরমিত হও। আমরা তোমাকে… প্রব্রজ্যার অনুমতি দিব না, মৃত্যুতেও তোমা হইতে আমরা অনিচ্ছাসত্ত্বে বিচ্ছেদ হইব। কী প্রকারে আমরা জীবদ্দশায় তোমাকে আগার হইতে অনাগারিক প্রব্রজ্যায় অনুমতি দিব?”</p>
<p>দ্বিতীয়বার…। তৃতীয়বার…।</p>
<p>২৯৬. তৎপর রাষ্ট্রপাল কুলপুত্র মাতাপিতার নিকট প্রব্রজ্যার অনুমতি লাভ না করায় সে-স্থানেই অন্তর (বিছানা) রহিত ভূমিতে শয়ন করিলেন, “এখানেই আমার মরণ কিংবা প্রব্রজ্যা হইবে।”</p>
<p>তখন… মাতাপিতা রাষ্ট্রপালকে… বলিলেন, “তাত রাষ্ট্রপাল, তুমি আমাদের একমাত্র প্রিয়পুত্র…।”</p>
<p>ইহা বলিলেও রাষ্ট্রপাল কুলপুত্র নীরব রহিলেন।</p>
<p>… দ্বিতীয়বারও। তৃতীয়বারও… রাষ্ট্রপাল কুলপুত্র নীরব রহিলেন।</p>
<p>তখন রাষ্ট্রপালের মাতাপিতা তাঁহার সহায়দের নিকট উপস্থিত হইলেন… এবং বলিলেন, “বাবাগণ, রাষ্ট্রপাল কুলপুত্র শয্যাহীন মাটিতে পড়িয়া রহিয়াছে, ‘ওখানেই মরণ কিংবা প্রব্রজ্যা হইবে।’ আস, বৎসগণ, যেখানে রাষ্ট্রপাল তথায় যাও, তোমরা গিয়া রাষ্ট্রপালকে বলো : ‘সৌম্য রাষ্ট্রপাল, তুমি মাতাপিতার একমাত্র পুত্র…।’”</p>
<p>২৯৭. তখন রাষ্ট্রপালের মিত্রগণ তাঁহার মাতাপিতার নিকট প্রতিশ্রুতি হইয়া রাষ্ট্রপালের নিকট উপস্থিত হইল এবং… তাঁহাকে বলিলেন, সৌম্য রাষ্ট্রপাল, আপনি মাতাপিতার একমাত্র প্রিয় সন্তান…। উঠুন সৌম্য রাষ্ট্রপাল ভোজন করুন, পান করুন, বিচরণ করুন… অভিরমিত হউন।”</p>
<p>ইহা বলিলেও রাষ্ট্রপাল নীরব রহিলেন…।</p>
<p>দ্বিতীয়বার…। তৃতীয়বার…।</p>
<p>২৯৮. তখন রাষ্ট্রপালের মিত্রগণ রাষ্ট্রপালের মাতাপিতাকে বলিলেন, “অম্মা তাত, এই রাষ্ট্রপাল ওই স্থানে বিছানাহীন ধরণীতে পড়িয়া রহিয়াছেন, ‘এখানেই আমার মরণ কিংবা প্রব্রজ্যা হইবে।’ যদি আপনারা রাষ্ট্রপালকে অনুমতি না দেন, তবে তথায়ই তাঁহার মৃত্যু অবশ্যম্ভাবী। যদি আপনারা অনুমতি দেন, তবে প্রব্রজিত হইলেও তাঁহাকে দেখিতে পাইবেন। যদি রাষ্ট্রপাল প্রব্রজ্যায় অভিরমিত না হন তাহা হইলে তাঁহার আর কী গতি হইবে? এখানেই প্রত্যাগমন করবেন। সুতরাং রাষ্ট্রপালকে প্রব্রজ্যার অনুমতি প্রদান করুন।”</p>
<p>“বৎসগণ, রাষ্ট্রপালকে অনাগারিক প্রব্রজ্যার অনুমতি দিতেছি, কিন্তু এই সত্ত্ব রহিল, প্রব্রজিত হইয়া মাতাপিতাকে দর্শন দিতে হইবে।”</p>
<p>তখন রাষ্ট্রপালের সহায়গণ… গিয়া তাঁহাকে বলিলেন, “সৌম্য রাষ্ট্রপাল, আপনি মাতাপিতার একমাত্র প্রিয় পুত্র…। প্রব্রজ্যার নিমিত্ত মাতাপিতার আদেশ পাইলেন, কিন্তু (শর্ত রহিল) প্রব্রজিত হইয়া মাতাপিতাকে দর্শন দিতে হইবে।”</p>
<p>২৯৯. তখন রাষ্ট্রপাল… উঠিয়া, বল সঞ্চয় করিয়া, ভগবানের সমীপে উপনীত হইলেন, উপস্থিত হইয়া ভগবানকে অভিবাদন করিয়া ও একপ্রান্তে বসিয়া বলিলেন, “ভন্তে, আমি মাতাপিতা হইতে প্রব্রজ্যার অনুমতি পাইয়াছি। ভগবান, আমাকে প্রব্রজিত করুন।”</p>
<p>রাষ্ট্রপাল ভগবানের কাছে প্রব্রজ্যা ও উপসম্পদা লাভ করিলেন।</p>
<p>তখন ভগবান রাষ্টপালের উপসম্পদার (ভিক্ষু হইবার) অল্পদিন বা অর্ধমাস পরে থুল্লকোট্টিতে যথেচ্ছা বিহার করিয়া যে দিকে শ্রাবস্তী তদভিমুখে চারিকায় প্রস্থান করিলেন। ক্রমান্বয়ে চারিকায় বিচরণ করিয়া শ্রাবস্তীতে পৌঁছিলেন। তথায় ভগবান শ্রাবস্তীতে অনাথপিণ্ডিকের জেতবন বিহারে অবস্থান করিতেছেন। তখন আয়ুষ্মান রাষ্ট্রপাল… আত্মসংযমীরূপে বিহার করিয়া অচিরেই যার জন্য কুলপুত্রগণ সম্যকভাবে আগার হইতে অনাগারিক প্রব্রজিত হন, সেই সর্বোত্তম ব্রহ্মচর্যের চরম-লক্ষ্য ইহজীবনেই স্বয়ং অভিজ্ঞা দ্বারা সাক্ষাৎকার করিয়া, উপলব্ধি করিয়া বিহার করিতে লাগিলেন, ‘(তাঁহার) জন্ম ক্ষয় হইল, ব্রহ্মচর্যবাস পূর্ণ হইল, করণীয় কৃত হইল, আর এই জীবনের জন্য অপর কর্তব্য নাই’ ইহা তিনি অবগত হইলেন। আয়ুষ্মান রাষ্ট্রপাল অর্হৎদের অন্যতর হইলেন।</p>
<p>অতঃপর রাষ্ট্রপাল যেখানে ভগবান তথায় উপনীত হইলেন, গিয়া ভগবানকে অভিবাদনপূর্বক একপ্রান্তে বসিলেন। একপ্রান্তে উপবিষ্ট রাষ্ট্রপাল ভগবানকে বলিলেন, “ভন্তে, যদি আমাকে ভগবান অনুমতি প্রদান করেন তবে আমি মাতাপিতাকে দর্শন দিতে ইচ্ছা করি।”</p>
<p>তখন ভগবান স্বচিত্ত দ্বারা রাষ্ট্রপালের চিত্ত-বিতর্ক চিন্তা করিলেন। যখন ভগবান জানিলেন যে রাষ্ট্রপাল কুলপুত্রের পক্ষে (ভিক্ষু) শিক্ষা ত্যাগ করিয়া হীন (গৃহী) অবস্থায় ফিরিয়া যাওয়া অসম্ভব, তখন ভগবান আয়ুষ্মান রাষ্ট্রপালকে বলিলেন, “রাষ্ট্রপাল, এখন তুমি যাহা সময় বিবেচনা কর (তাহা কর)।”</p>
<p>তখন আয়ুষ্মান রাষ্ট্রপাল আসন হইতে উঠিয়া ভগবানকে অভিবাদন ও প্রদক্ষিণ করিয়া শয়নাসনের ব্যবস্থা করিয়া, পাত্র-চীবর লইয়া থুল্লকোট্টিতের উদ্দেশে যাত্রা করিলেন। ক্রমান্বয়ে বিচরণ করিতে করিতে যেখানে থুল্লকোট্টিত তথায় অগ্রসর হইলেন। তথায় আয়ুষ্মান রাষ্ট্রপাল থুল্লকোট্টিতে রাজা কৌরব্যের মিগাচীরে (তন্নামক উদ্যানে) বিহার করিতেছেন।</p>
<p>তখন (দ্বিতীয় দিনে) আয়ুষ্মান রাষ্ট্রপাল পূর্বাহ্ণ সময়ে নিবাসন পরিধান করিয়া পাত্র-চীবর লইয়া ভিক্ষার্থ থুল্লকোট্টিতে প্রবেশ করিলেন। থুল্লকোট্টিতে ক্রমান্বয়ে (সপদান) পিণ্ডাচরণ করিতে করিতে স্বীয় পিত্রালয়ে পৌঁছিলেন। সেই সময় রাষ্ট্রপালের পিতা মধ্যম দ্বারশালায় (নাপিতের দ্বারা) কেশচ্ছেদন করাইতেছেন। আয়ুষ্মান রাষ্ট্রপালের পিতা দূর হইতে রাষ্ট্রপালকে আসিতে দেখিলেন, দেখিয়া (স্বগত) বলিলেন, ‘এই মুণ্ডক শ্রমণেরাই আমাদের প্রিয়, মনাপ একমাত্র সন্তানকে প্রব্রজিত করিয়া নিয়াছে।’ তখন আয়ুষ্মান রাষ্ট্রপাল স্বীয় পিতৃ-নিবাসে দান কিংবা প্রত্যাখ্যান কিছুই পাইলেন না। অধিকন্তু আক্রোশই লাভ করিলেন।</p>
<p>সে সময় আয়ুষ্মান রাষ্ট্রপালের জ্ঞাতি-দাসী অভিদোষিক (বাসি) কুল্মাস (দাল) পরিত্যাগেচ্ছু হইল। তখন আয়ুষ্মান রাষ্ট্রপাল সেই জ্ঞাতি-দাসীকে বলিলেন, ‘ভগ্নি, যদি সেই অভিদোষিক কুল্মাস ত্যাগেচ্ছু হও, তবে এখানে আমার পাত্রে ঢালো।’</p>
<p>তখন… জ্ঞাতি-দাসী সেই বাসি কুল্মাস আয়ুষ্মান রাষ্ট্রপালের পাত্রে ঢালিবার সময় হস্ত, পদ ও স্বরের নিমিত্ত (আকার) লক্ষ করিল।</p>
<p>৩০০. তখন… জ্ঞাতি-দাসী যেখানে আয়ুষ্মান রাষ্ট্রপালের মাতা আছেন তথায় গেল, গিয়া তাঁহাকে কহিল, “ওহে আর্যে, জানেন কি আর্যপুত্র রাষ্ট্রপাল আসিয়াছেন?”</p>
<p>“অরে, যদি সত্য বলো, তবে তুমি দাসিত্ব-মুক্ত হইবে।”</p>
<p>তখন আয়ুষ্মান রাষ্ট্রপালের মাতা রাষ্ট্রপালের পিতার নিকট গিয়া বলিলেন, “ওহে গৃহপতি, জানেন কি রাষ্ট্রপাল নাকি আসিয়াছে?”</p>
<p>সেই সময় আয়ুষ্মান রাষ্ট্রপাল কোনো (ধর্মশালার) দেওয়াল সমীপে (বসিয়া) সেই বাসি কুল্মাস ভোজন করিতেছেন। আয়ুষ্মান রাষ্ট্রপালের পিতা তাঁহার নিকট উপস্থিত হইয়া বলিলেন, ‘তাত রাষ্ট্রপাল, (আমাদের ধন) আছে, তুমি বাসি কুল্মাস খাইতেছ, তার চেয়ে তোমার নিজের গৃহে যাওয়া উচিত নহে কি?”</p>
<p>“গৃহপতি, গৃহত্যাগী প্রব্রজিতদের আবার ঘর কোথায়? গৃহপতি, আমরা গৃহছাড়া। আপনার গৃহে গিয়াছিলাম তথায় না দান পাইলাম, না প্রত্যাখ্যান। অধিকন্তু আক্রোশই লাভ করিলাম।”</p>
<p>“এস বৎস রাষ্ট্রপাল, চল ঘরে যাই।”</p>
<p>“প্রয়োজন নাই গৃহপতি, অদ্যকার মত আমার ভোজন-কৃত্য সমাপ্ত।”</p>
<p>“তা হইলে বৎস রাষ্ট্রপাল, আগামী কালের ভোজন স্বীকার করো।”</p>
<p>আয়ুষ্মান রাষ্ট্রপাল মৌনভাবে স্বীকার করিলেন।</p>
<p>তখন আয়ুষ্মান রাষ্ট্রপালের পিতা রাষ্ট্রপালের স্বীকৃতি অবগত হইয়া আপনার ঘরে গিয়া… হিরণ্য ও সুবর্ণের মহৎ দুই পুঞ্জ করাইয়া কিলিঞ্জক (মাদুর) দ্বারা তাহা আচ্ছাদন করাইয়া রাষ্ট্রপালের পুরাতন দুই ভার্যাকে ডাকিয়া বলিলেন, “বৌমাগণ, আস, তোমরা যে অলংকারে অলংকৃত হইয়া পূর্বে তোমরা রাষ্ট্রপালের প্রিয়, মনাপ হইয়াছিলে সেই অলংকারে সজ্জিত হও।”</p>
<p>৩০১. তখন আয়ুষ্মান রাষ্ট্রপালের পিতা সে রাত্রির পর আপনার গৃহে উত্তম খাদ্য-ভোজ্য তৈয়ার করাইয়া রাষ্ট্রপালকে সময় জানাইলেন, ‘সময় হইয়াছে, তাত রাষ্ট্রপাল, ভোজন সজ্জিত।’</p>
<p>তখন আয়ুষ্মান রাষ্ট্রপাল নিবাসন পড়িয়া পাত্র-চীবর লইয়া তাঁহার পিত্রালয়ে উপনীত হইলেন, গিয়া সজ্জিত আসনে বসিলেন।</p>
<p>তখন রাষ্ট্রপালের পিতা হিরণ্য ও সুবর্ণ পুঞ্জের আচ্ছাদন খুলিয়া আয়ুষ্মান রাষ্ট্রপালকে বলিলেন, “তাত রাষ্ট্রপাল, ইহা তোমার মাতৃক (মাতার যৌতক) ধন, পিতৃ-পিতামহের স্বতন্ত্র। তাত রাষ্ট্রপাল, বিষয় ভোগ করিতে ও পুণ্য করিতে সমর্থ হইবে। এস তাত রাষ্ট্রপাল, (ভিক্ষু) শিক্ষা (দীক্ষা) প্রত্যাখ্যান করিয়া গৃহস্থ হইয়া বিষয় ভোগ করো, আর পুণ্যও সম্পাদন করো।”</p>
<p>“গৃহপতি, যদি আপনি আমার কথা গ্রহণ করেন, তবে এই হিরণ্য ও সুবর্ণ পুঞ্জকে শকটসমূহে তুলিয়া বহন করিয়া নিয়া গঙ্গানদীর মধ্য-স্রোতে ডুবাইয়া দেন। যেহেতু গৃহপতি, এই ধনের নিমিত্তই আপনার শোক-পরিদেব, দুঃখ-দৌর্মনস্য-উপায়াস উৎপন্ন (বর্ধিত) হইবে।”</p>
<p>তখন আয়ুষ্মান রাষ্ট্রপালের পুরাণ ভার্যাদ্বয় প্রত্যেকে তাঁহার পায়ে ধরিয়া তাঁহাকে বলিল, “আর্যপুত্র, সেই অপ্সরাগণ কী প্রকার, যাহাদের জন্য আপনি ব্রহ্মচর্য পালন করিতেছেন?”</p>
<p>“ভগ্নিগণ, আমরা অপ্সরার জন্য ব্রহ্মচর্য পালন করি না।”</p>
<p>‘ভগ্নিগণ বলিয়া আর্যপুত্র রাষ্ট্রপাল আমাদিগকে ব্যবহার করিতেছেন’ (হতাশায়) তাহারা তখন মুর্ছিত হইয়া পড়িয়া গেল।</p>
<p>তখন আয়ুষ্মান রাষ্ট্রপাল পিতাকে বলিলেন, “যদি গৃহপতি, ভোজন দিতে হয় তবে দেন, নচেৎ (কামিনী-কাঞ্চনে প্রলুব্ধ করিয়া) আর আমাকে কষ্ট দিবেন না।”</p>
<p>“ভোজন করো, বাবা রাষ্ট্রপাল, ভোজন তৈয়ার।”</p>
<p>তখন রাষ্ট্রপালের পিতা উত্তম খাদ্য-ভোজ্য দ্বারা স্বহস্তে, রাষ্ট্রপালকে সন্তর্পিত (তৃপ্ত) করিলেন, সংপ্রবারিত করিলেন।</p>
<p>৩০২. অতঃপর তখন আয়ুষ্মান রাষ্ট্রপাল ভোজন শেষে পাত্র হইতে হাত সরাইয়া, দণ্ডায়মান অবস্থাতেই এই গাথা (শ্লোক)-গুলি বলিলেন :</p>
<blockquote class='gatha'>
<p>“বিচিত্র শরীর দেখ ব্রণপূর্ণ সমুন্নত,<br>
আতুর কল্পনা বহু যাহা নহে ধ্রুব-স্থিতা। (১)<br>
অলংকৃত রূপ দেখ মণিকুণ্ডলে সজ্জিত,<br>
অস্থি-চর্মাবৃত দেহ বস্ত্রে-গন্ধে সুশোভিত। (২)<br>
অলক্ত-রঞ্জিত পাদ মুখ চুর্ণ-বিমণ্ডিত,<br>
বাল-জন মোহনীয় পারগামী অমোহিত। (৩)<br>
বেণী-বদ্ধ কেশদাম নয়ন কাজলাঙ্কিত,<br>
অজ্ঞ-জন সম্মোহন পারগামী অমোহিত। (৪)<br>
নবাঙ্গন চিত্র যথা পূতি-দেহ অলংকৃত,<br>
অজ্ঞ-জন মোহনীয়, পারগামী অমোহিত। (৫)<br>
শিকারী বসাল ফাঁদ অনাবদ্ধ মৃগ তায়।<br>
কাঁদিলে শিকারী তবু চারা খেয়ে চলে যায়।” (৬)</p>
</blockquote>
<p>অতঃপর আয়ুষ্মান রাষ্ট্রপাল স্থিত অবস্থায় গাথাগুলি ভাষণ করিয়া যেখানে রাজা কৌরব্যের মিগাচীর উদ্যান ঋষিবলে আকাশমার্গে তথায় উপস্থিত হইলেন, এবং অন্যতর বৃক্ষমূলে দিবাবিহারে বসিলেন।</p>
<p>৩০৩. তখন রাজা কৌরব্য মিগবকে (তন্নামক মালীকে) আদেশ করিলেন, “সৌম্য মিগব, মিগাচীর সংস্কার ও সুসজ্জিত করো। উদ্যান ভূমির সুভূমি (সৌন্দর্য) দর্শনার্থ যাইব।”</p>
<p>রাজা কৌরব্যকে ‘হ্যাঁ, দেব!’ বলিয়া প্রতিশ্রুতি দিয়া মিগব চলিয়া গেল। মিগাচীর সংস্কার ও সুসজ্জিত করিবার সময় মালী এক বৃক্ষমূলে দিবা-বিহারে উপবিষ্ট আয়ুষ্মান রাষ্ট্রপালকে দেখিতে পাইল, দেখিয়া যেখানে রাজা কৌরব্য আছেন তথায় গেল এবং রাজাকে বলিল, “দেব, মিগাচীর সংস্কার ও সুসজ্জিত হইয়াছে আর তথায় এই থুল্লকোট্টিতের অগ্রকুলিকের রাষ্ট্রপাল নামক কুলপুত্র, যাঁহার সম্বন্ধে আপনি সতত প্রশংসা করেন-তিনি এক বৃক্ষমূলে দিবাবিহারার্থ বসিয়াছেন।”</p>
<p>“তবে সৌম্য মিগব, আজ সেই উদ্যান-ভূমি রাখিয়া দাও, এখন আমরা মাননীয় রাষ্ট্রপালের নিকট উপস্থিত হইব।”</p>
<p>তখন রাজা কৌরব্য ‘যে কিছু খাদ্য-ভোজ্য প্রস্তুত আছে সমস্ত দাও’ বলিয়া ভালো ভালো যান (রথ) যোজনা করিয়া, (এক) ভদ্র যানে আরোহনপূর্বক ভদ্র ভদ্র যানের সহিত মহা রাজপ্রভাবে আয়ুষ্মান রাষ্ট্রপালকে দর্শনার্থ থুল্লকোট্টিত হইতে যাত্রা করিলেন। যে পর্যন্ত যানের ভূমি ছিল, সেই পর্যন্ত গিয়া (পুন) যান হইতে অবতরণ করিয়া পদব্রজেই উন্নত উন্নত পরিষদের সহিত যেখানে আয়ুষ্মান রাষ্ট্রপাল ছিলেন তথায় গেলেন, গিয়া আয়ুষ্মান রাষ্ট্রপালের সঙ্গে… সম্মোদন করিলেন।… (এবং) একপ্রান্তে দাঁড়াইলেন। একপ্রান্তে স্থিত হইয়া রাজা কৌরব্য আয়ুষ্মান রাষ্ট্রপালকে বলিলেন, “মাননীয় রাষ্ট্রপাল, এখানে গালিচায় (হস্ত্যাস্তরণে) বসুন।”</p>
<p>“না মহারাজ, আপনি বসুন, আমি স্বীয় আসনে উপবিষ্ট আছি।”</p>
<p>৩০৪. রাজা কৌরব্য প্রজ্ঞাপ্ত আসনে বসিলেন, বসিয়া আয়ুষ্মান রাষ্ট্রপালকে বলিলেন, “ভো রাষ্ট্রপাল, চতুর্বিধ পরিহানি (পরিজুঞ) আছে, যেই পরিহানিযুক্ত কোনো কোনো পুরুষ কেশশ্মশ্রু মুণ্ডন করিয়া কাষায় বস্ত্র পরিধানপূর্বক আগার হইতে অনাগারিকরূপে প্রব্রজিত হন। সেই চারি কী? জরা পরিহানি, ব্যাধি পরিহানি, ভোগ পরিহানি, জ্ঞাতি পরিহানি।</p>
<p>হে রাষ্ট্রপাল, জরা পরিহানি কী? হে রাষ্ট্রপাল, কোনো (ব্যক্তি) জরাজীর্ণ, বয়োবৃদ্ধ, প্রাচীন বয়স্ক, বয়স অর্ধগত, পশ্চিম বয়ঃপ্রাপ্ত হন, তিনি এরূপ চিন্তা করেন, ‘আমি এখন জরাজীর্ণ বৃদ্ধ হইয়াছি, আমার পক্ষে অনধিগত (অলব্ধ) ভোগ লাভ করা কিংবা অধিগত ভোগ বৃদ্ধি করা সুকর নহে। সুতরাং আমি কেশশ্মশ্রু মুণ্ডন করিয়া, কাষায়বস্ত্র পরিধান করিয়া,… প্রব্রজিত হইয়া যাই।’ তিনি জরা পরিহানিযুক্ত হইয়া… প্রব্রজিত হইয়া থাকেন। হে রাষ্ট্রপাল, উহাকে জরা পরিহানি বলা হয়। আপনি এখন তরুণ, কালকেশসম্পন্ন, প্রথম বয়সের সুন্দর যৌবনযুক্ত, মাননীয় রাষ্ট্রপালের জরা পরিহানি নাই। রাষ্ট্রপাল, আপনি কী বুঝিয়া, কী দেখিয়া কিংবা কি শুনিয়া আগার হইতে অনাগারিক প্রব্রজিত হইলেন? (১)</p>
<p>হে রাষ্ট্রপাল, ব্যাধি পরিহানি কী? হে রাষ্ট্রপাল, কোনো (ব্যক্তি) রোগী, দুঃখিত ও শক্ত রোগাতুর হন, তিনি এরূপ চিন্তা করেন, ‘আমি এখন রোগী ও শক্ত রোগ পীড়িত হই। বর্তমানে আমার পক্ষে অপ্রাপ্ত ভোগ লাভ করা…।’ ইহাকে ব্যাধি পরিহানি বলা হয়। কিন্তু রাষ্ট্রপাল, আপনি বর্তমানে ব্যাধিরহিত, আতঙ্করহিত, ন-অতিশীত, ন-অতিউষ্ণ, সমবিপক্বকারী পাচনশক্তি (গ্রহণী) দ্বারা যুক্ত; মাননীয় রাষ্ট্রপালের ইদানীং ব্যাধি পরিহানি নাই… ? (২)</p>
<p>হে রাষ্ট্রপাল, ভোগ পরিহানি কী? রাষ্ট্রপাল, কোনো (ব্যক্তি) আঢ্য, মহাধনী ও মহা ভোগবান হন, তাঁহার সে ভোগ ক্রমশ পরিক্ষয় হয়। তিনি এরূপ চিন্তা করেন, ‘আমি পূর্বে আঢ্য… ছিলাম, আমার সে ভোগ ক্রমশ ক্ষয় হইয়াছে। এখন আমার পক্ষে অপ্রাপ্ত ভোগ লাভ করা…।’ রাষ্ট্রপাল, আপনি’ত এই থুল্লকোট্টিতে অগ্রকুলের পুত্র। মাননীয় রাষ্ট্রপালের’ তো ভোগহানি নয় নাই,…? (৩)</p>
<p>হে রাষ্ট্রপাল, জ্ঞাতি পরিহানি কী? রাষ্ট্রপাল, কোনো (ব্যক্তির) বহু জ্ঞাতি, মিত্র, অমাত্য, জ্ঞাতি-সলোহিত (রক্ত-সম্বন্ধীয়) আছে। তাঁহার সেই জ্ঞাতিগণ ক্রমশ পরিক্ষয় হইতেছে। তিনি এরূপ চিন্তা করেন, পূর্বে আমার বহু মিত্র, অমাত্য, জ্ঞাতি-সলোহিত ছিল। আমার সেই জ্ঞাতিগণ ক্রমশ পরিক্ষয় হইয়াছে। এখন আমার পক্ষে অপ্রাপ্ত ভোগ লাভ করা…।’ কিন্তু এখন রাষ্ট্রপালের তো এই থুল্লকোট্টিতে বহু মিত্র, অমাত্য, জ্ঞাতি-সলোহিত বর্তমান। সুতরাং রাষ্ট্রপালের জ্ঞাতি পরিহানি নাই। রাষ্ট্রপাল, আপনি কী জানিয়া, কী দেখিয়া কিংবা কী শুনিয়া গৃহত্যাগ করিয়া, প্রব্রজিত হইলেন? (৪)</p>
<p>রাষ্ট্রপাল, এই চারি পরিহানি, যেই পরিহানিযুক্ত কোনো কোনো পুরুষ কেশশ্মশ্রু মুণ্ডন করিয়া, কাষায়বস্ত্র পরিহিত হইয়া আগার হইতে অনাগারিক প্রব্রজিত হয়। তাহা মাননীয় রাষ্ট্রপালের নাই। মান্য রাষ্ট্রপাল, কী জানিয়া, কী দেখিয়া কিংবা কী শুনিয়া আগার হইতে অনাগারিক প্রব্রজিত হইলেন?”</p>
<p>৩০৫. “মহারাজ, সেই ভগবান সর্বজ্ঞ, সর্বদর্শী, অর্হৎ, সম্যকসম্বুদ্ধ চারিধর্ম উদ্দেশ করিয়াছেন, যাহা আমি জানিয়া দেখিয়া ও শুনিয়া আগার হইতে অনাগারিক প্রব্রজিত হইয়াছি। সেই চারি কী?</p>
<p>মহারাজ, (১) লোক (সংসার) অধ্রুব, (জরা-মরণে) উপনীত হইয়াছে; ইহা সেই ভগবানের প্রথম ধর্ম-উদ্দেশ যাহা জানিয়া… আমি প্রব্রজিত হইয়াছি। (২) লোক ত্রাণরহিত, আশ্বাস (ভরসা) রহিত…। (৩) লোক নিজস্ব নহে, সমস্ত ত্যাগ করিয়া যাইতে হইবে…। (৪) লোক, ঊন, অতৃপ্ত, বাসনার দাস…। মহারাজ, সেই ভগবান এই চারি ধর্ম উদ্দেশ উপদেশ করিয়াছেন যাহা জানিয়া… আমি প্রব্রজিত হইয়াছি।”</p>
<p>৩০৬. “লোক অধ্রুব… উপনীত হইতেছে, মাননীয় রাষ্ট্রপাল, এই কথার অর্থ কী প্রকারে জানা উচিত?”</p>
<p>“তাহা কী মনে করেন, মহারাজ, আপনি (কখনো) বিশ বর্ষ বয়স্ক ও পঁচিশ বর্ষ বয়স্ক ছিলেন কি? (যখন আপনি) সংগ্রামে হস্তী চালনায় দক্ষ, অশ্ব চালনায় দক্ষ, রথ চালনায় দক্ষ, ধনু চালনায় দক্ষ, অস্ত্র চালনায় দক্ষ, উরুবলসম্পন্ন, বাহুবলসম্পন্ন ছিলেন?”</p>
<p>“কিন্তু হে রাষ্ট্রপাল, এক সময় আমি ঋদ্ধিমান সদৃশ হইয়া আপন বলের সমান (কাহারও) দেখি নাই।”</p>
<p>“তাহা কী মনে করেন, মহারাজ, সেইরূপ আপনি বর্তমানেও সংগ্রামে উরু-বলী, বাহু-বলী সামর্থ্যযুক্ত হন?”</p>
<p>“না, হে রাষ্ট্রপাল, এখন আমি জীর্ণ-বৃদ্ধ… হইয়াছি। আশি বৎসর আমার বয়স হইল। অধিকন্তু কোনো সময়, ভো রাষ্ট্রপাল, এখানে পদ রাখিব মনে করি আর অন্যত্রই পদ রাখিতে বাধ্য হই।”</p>
<p>“মহারাজ, সেই ভগবান ইহা চিন্তা করিয়াই বলিয়াছেন, ‘লোক অধ্রুব,… উপনীত হইতেছে’ যাহা জানিয়া… আমি প্রব্রজিত হইয়াছি।”</p>
<p>“আশ্চর্য, হে রাষ্ট্রপাল, অদ্ভুত, হে রাষ্ট্রপাল, ইহা সেই ভগবানের কেমন সুভাষিত-লোক অধ্রুব… উপনীত হইতেছে (লইয়া যাইতেছে)। (১)</p>
<p>হে রাষ্ট্রপাল, এই রাজকুলে হস্তী-কায় (সমূহ), অশ্ব-কায়, রথ-কায়, পদাতিক-কায়ও আছে যাহা আমাদের বিদ্রোহ-বিপদাদি দমনার্থ প্রয়োজনে আসিবে। ‘লোক ত্রাণরহিত, আশ্বাস রহিত’ রাষ্ট্রপাল, আপনি যে বলিলেন। রাষ্ট্রপাল, এই ভাষণের অর্থ কী প্রকারে জানা উচিত?”</p>
<p>“মহারাজ, তাহা কী মনে করেন, আপনার কোনো আনুশায়িকা (পুরাতন) ব্যাধি আছে কি?”</p>
<p>“হে রাষ্ট্রপাল, আমার আনুশায়িক বাতরোগ আছে। একেক বার তো আমার মিত্র, অমাত্য, জ্ঞাতি-সলোহিতগণ আমাকে ঘেরিয়া দাঁড়াইয়া থাকে, ‘এখন রাজা কৌরব্য মরিবে, এখন রাজা কৌরব্য মরিবে।’”</p>
<p>“তাহা কী মনে করেন, মহারাজ, আপনার মিত্র, অমাত্য, জ্ঞাতি-সলোহিতদের মধ্যে কাহাকেও পাবেন কি? ‘আসুন, আপনারা আমার মিত্র, অমাত্য, জ্ঞাতি-সলোহিতগণ, সকলে থাকিয়া আমার এই রোগ-যন্ত্রণাকে বিভাগ করিয়া লউন, যাহাতে আমি লঘু ও কম বেদনা অনুভব করি।’ অথবা আপনি একাই সেই যন্ত্রণা ভোগ করেন কি?”</p>
<p>“রাষ্ট্রপাল, সেই মিত্র, অমাত্যদের… মধ্যে কাহাকেও পাই না…, অধিকন্তু আমি নিজেই সেই যন্ত্রণা সহ্য করিয়া থাকি।”</p>
<p>“মহারাজ, ইহা চিন্তা করিয়াই সেই ভগবান…।”</p>
<p>“আশ্চর্য, হে রাষ্ট্রপাল, অদ্ভুত, হে রাষ্ট্রপাল, (২)</p>
<p>ভো রাষ্ট্রপাল, এই রাজকুলে ভূমিস্থ ও আকাশস্থ বহু হিরণ্য-সুবর্ণ বিদ্যমান। ‘অ-স্বকীয় লোক সমস্ত ছাড়িয়া যাইতে হইবে… ’ মাননীয় রাষ্ট্রপাল বলিলেন। হে রাষ্ট্রপাল, এ কথার অর্থ কীভাবে জানা উচিত?”</p>
<p>“মহারাজ, তাহা কী মনে করেন, বর্তমানে আপনি যেমন পঞ্চকামগুণে, সমঙ্গীভূত হইয়া পরিভোগ করিতেছেন, পরলোকেও (জন্মান্তরেও) আপনি পাইবেন কী যে, ‘এইরূপেই আমি এই পঞ্চকামগুণেই নিমজ্জিত ও সংযুক্ত হইয়া পরিভোগ করিব?’ অথবা অপরে এই বিষয়-সম্পত্তি পরিভোগ করিবে, আপনি কর্মানুসারে চলিয়া যাইবেন?”</p>
<p>রাষ্ট্রপাল, যেমন আমি এই সময় পঞ্চকামগুণে নিমজ্জিত ও সংযুক্ত হইয়া… পরিভোগ করিতেছি, পরলোকে (জন্মান্তরে) ও এই প্রকারেই এই পঞ্চকামে নিমজ্জিত ও সংযুক্তভাবে পরিভোগ করিতে সমর্থ হইব না। অধিকন্তু অপরে এই ভোগসম্পত্তি অধিকার করিবে, আমি স্বীয় কর্মানুসারে চলিয়া যাইব।”</p>
<p>“মহারাজ, এই সম্পর্কেই (সন্ধায) সেই ভগবান… বলিয়াছেন…।”</p>
<p>“আশ্চর্য, হে রাষ্ট্রপাল, অদ্ভুত, হে রাষ্ট্রপাল, (৩)</p>
<p>লোক ঊন, অতৃপ্ত, তৃষ্ণার দাস, মাননীয় রাষ্ট্রপাল ইহা বলিয়াছেন। ভো রাষ্ট্রপাল, এই ভাষণের অর্থ কীভাবে জানা উচিত?”</p>
<p>“মহারাজ, তাহা কী মনে করেন, সমৃদ্ধ কুরুরাজ্যে আধিপত্য করিতেছেন তো?”</p>
<p>“হ্যাঁ, ভো রাষ্ট্রপাল, সমৃদ্ধ কুরুরাজ্যে আধিপত্য করিতেছি।”</p>
<p>“তাহা কী মনে করেন, মহারাজ, আপনার এক বিশ্বস্ত, ও প্রত্যয়ভাজন পুরুষ পূর্বদিক হইতে আসে, আর সে আপনার নিকট এরূপ বলে, ‘হে (যগ্‌ঘে) মহারাজ, জানেন কি? আমি পূর্বদিক হইতে আসিতেছি। সেই দিকে আমি বহু সমৃদ্ধ… স্ফীত জনবহুল, মানবাকীর্ণ বৃহৎ জনপদ দেখিলাম। তথায় বহু হস্তী-কায়, অশ্ব-কায়, রথ-কায়, পদাতিকসমূহ আছে। তথায় বহু হস্তী-দন্ত, মৃগ-চর্ম; তথায় অনির্মিত-নির্মিত (কৃতাকৃত), বহু হিরণ্য-সুবর্ণ আর তথায় বহু স্ত্রী-পরিগ্রহ বিদ্যমান। উহা সামান্য সৈন্য দ্বারা (অনায়াসে) জয় করা সম্ভব। সুতরাং মহারাজ, তাহা জয় করুন।’ ইহাতে আপনি কী করিবেন?”</p>
<p>“হে রাষ্ট্রপাল, তাহাও জয় করিয়া আমার আধিপত্য বিস্তার করিব।”</p>
<p>“তাহা কী মনে করেন, মহারাজ, আপনার বিশ্বস্ত মানুষ দক্ষিণদিক হইতে আসে…।”</p>
<p>“হে রাষ্ট্রপাল, তাহাও…।”</p>
<p>“… পশ্চিমদিক হইতে…।”</p>
<p>“হে রাষ্ট্রপাল, তাহাও…।”</p>
<p>“… উত্তরদিক হইতে…।”</p>
<p>“হে রাষ্ট্রপাল, তাহাও…।”</p>
<p>“মহারাজ, এই কারণে ভগবান বলিয়াছেন…।”</p>
<p>“আশ্চর্য, রাষ্ট্রপাল, অদ্ভুত, রাষ্ট্রপাল!”</p>
<p>“সেই ভগবান সর্বজ্ঞ, সর্বদর্শী, অর্হৎ, সম্যকসম্বুদ্ধের অতি চমৎকার ভাষণ, ‘লোক ঊন (অভাব-গ্রস্ত), অতৃপ্ত, তৃষ্ণার দাস।’”</p>
<p>“হে রাষ্ট্রপাল, প্রকৃতই লোক ঊন, অতৃপ্ত, তৃষ্ণার দাস।’” (৪)</p>
<p>৩০৭. আয়ুষ্মান রাষ্ট্রপাল ইহা বলিলেন। ইহা বলিয়া অতঃপর এইরূপ বলিলেন :</p>
<blockquote class='gatha'>
<p>“সধন মনুষ্য দেখি এ ভব মাঝারে,<br>
বিত্তলাভী মোহবশে দান নাহি করে।<br>
লোভীগণ ধনরত্ন সঞ্চয় যা করে,<br>
ততোধিক কাম্যবস্তু প্রার্থনা অন্তরে। (১)<br>
বাহুবলে পৃথিবীজয় করিয়া রাজন,<br>
সসাগরা ধরণীর অধীশ্বর হন।<br>
সমুদ্রের এ পারেতে তৃপ্ত নহে মন,<br>
পরপার জিনিবারে করে আকিঞ্চন। (২)<br>
রাজাসম অন্য বহু মানুষের মাঝে,<br>
অতৃপ্ত-বাসনাসহ মরণে উপজে।<br>
অভাব পোষিয়া হৃদে দেহ-ত্যাগ করে,<br>
কাম-ভোগে তৃপ্তি নাই জগৎ মাঝারে। (৩)<br>
আলু-তালু কেশে জ্ঞাতি করয়ে রোদন,<br>
আহা, আহা, মরে গেল আপনার জন।<br>
বস্ত্রাবৃত দেহ তার করিয়া বহন,<br>
সজ্জিত চিতায় তাকে দেয় হুতাশন। (৪)<br>
সম্পত্তি ছাড়িয়া এক বস্ত্রে আচ্ছাদিত,<br>
শূলবিদ্ধ ক্ষত-অঙ্গ হয় ভস্মীভূত।<br>
মৃয়মান মানবের রক্ষার কারণ,<br>
জ্ঞাতি-মিত্র কিংবা নহে কোনো বন্ধুজন। (৫)<br>
তার ধনে অধিকারী হয় বংশাবলী,<br>
যথাধর্ম সত্ত্ব কিন্তু যায় কোথা চলি।<br>
কোনো ধন অনুগামী না হয় তাহার,<br>
দারা-পুত্র রাজ্য-ধন (স্বীয় দেহ আর)। (৬)<br>
ধন দ্বারা আয়ুদীর্ঘ কভু নাহি হয়,<br>
বিত্তের প্রভাবে জরা রুদ্ধ কভু নয়।<br>
স্বল্পক্ষণ এ জীবন বলে ধীরগণ,<br>
অনিত্য-ভঙ্গুর ধর্ম (জড় ও চেতন)। (৭)<br>
মৃত্যুস্পর্শে দুঃখ পায় সধন-নিধন,<br>
সমভাবে মৃত্যুলভে অজ্ঞ-বিজ্ঞজন।<br>
অজ্ঞতা-বাধিত মূর্খ লভয়ে শয়ন,<br>
মৃত্যু-স্পর্শে বিচলিত নহে বিজ্ঞজন। (৮)<br>
ধনাপেক্ষা প্রজ্ঞা শ্রেষ্ঠ হয় যে কারণ,<br>
যাতে হয় ইহলোকে ভব নিঃসরণ।<br>
অমুক্ত বিধায় জীব ভ্রমি জন্মান্তর,<br>
মোহবশে পাপকর্ম করে নিরন্তর। (৯)<br>
সংসার প্রবাহে পড়ি ক্রমে সত্ত্বচয়,<br>
গর্ভে আর পরলোকে উপনীত হয়।<br>
তথাবিধ প্রজ্ঞাহীন তীব্র শ্রদ্ধাবান,<br>
গর্ভে আর পরলোকে করেন প্রয়াণ। (১০)<br>
সন্ধি-মুখে পাপীচোর হইলে গৃহীত,<br>
স্বকর্মেতে হয় যথা হত (নিপীড়িত)।<br>
সেইরূপ পাপীজন পরলোক গত,<br>
স্বকর্মেতে পাপাচারী হয় নির্যাতিত। (১১)<br>
বিচিত্র-মধুর লাগে কাম-মনোহর,<br>
বিরূপেতে প্রমথিত চিত্ত নিরন্তর।<br>
ভোগ-সুখে দোষ, রাজ, করিয়া দর্শন,<br>
প্রব্রজিত হই আমি তাহারি কারণ। (১২)<br>
বৃক্ষফল তুল্য সদা ঝরে জীবগণ,<br>
দেহ-ত্যাগে যুবা-বৃদ্ধ লভয়ে মরণ।<br>
এই দৃশ্য দেখি রাজ, প্রব্রজ্যা জীবন,<br>
নৈর্বাণিক শ্রামণ্য ধর্ম করিনু বরণ। (১৩)</p>
</blockquote>
<p class='endsutta'>রাষ্ট্রপাল সূত্র সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
