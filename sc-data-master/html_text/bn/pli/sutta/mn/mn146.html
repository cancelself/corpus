<!DOCTYPE html>
<html>
<head>
<meta charset='UTF-8'>
<meta name='author' content='বিনয়েন্দ্রনাথ চৌধুরী'>
<title></title>
</head>
<body>
<article id='mn146' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>উপরি-পঞ্চাশ</li>
<li class='vagga'>৫. ষড়ায়তন-বর্গ</li>
</ul>
<h1>৪. নন্দক-অববাদ সূত্র</h1>
</header>
<p>আমি এইরূপ শুনিয়াছি।</p>
<p>এক সময় ভগবান শ্রাবস্তী-সমীপে অবস্থান করিতেছিলেন জেতবনে অনাথপিণ্ডিকের আরামে। তখন মহাপ্রজাপতি গৌতমী পাঁচশত ভিক্ষুণীর সহিত ভগবানের নিকট উপস্থিত হইলেন, উপস্থিত হইয়া অভিবাদনপূর্বক একপার্শ্বে দাঁড়াইলেন। একান্তে দণ্ডদায়মানা মহাপ্রজাপতি গৌতমী ভগবানকে বলিলেন, ভদন্ত, ভিক্ষুণীদিগকে অনুগ্রহপূর্বক উপদেশ দিন, অনুশাসন প্রদান করুন এবং ধর্মকথা বলুন।</p>
<p>সেই সময়ে স্থবির ভিক্ষুগণ পর্যায়ক্রমে ভিক্ষুণীদিগকে উপদেশ দিতেন। কিন্তু আয়ুষ্মান নন্দক ভিক্ষুণীদিগকে পর্যায়ক্রমে উপদেশ দিতে ইচ্ছা করিতেন না। তখন ভগবান আয়ুষ্মান আনন্দকে আহ্বান করিয়া বলিলেন, আনন্দ, অদ্য ভিক্ষুণীদিগকে পর্যায়ক্রমে উপদেশ প্রদানের কাহার পালা? “ভদন্ত, নন্দকের পালা কিন্তু ভিক্ষুণীদিগকে উপদেশ প্রদান করিতে আয়ুষ্মান নন্দক ইচ্ছা করিতেছেন না।” তখন ভগবান আয়ুষ্মান নন্দককে আহ্বান করিলেন, “নন্দক, ভিক্ষুণীদিগকে উপদেশ দাও, অনুশাসন দাও, ধর্মকথা শ্রবণ করাও।” “হ্যাঁ ভদন্ত” বলিয়া আয়ুষ্মান নন্দক ভগবানকে প্রত্যুত্তর দিয়া পূর্বাহ্ণ সময়ে বস্ত্র পরিধান করিয়া পাত্রচীবর লইয়া ভিক্ষার জন্য শ্রাবস্তীতে প্রবেশ করিলেন। শ্রাবস্তীতে ভিক্ষাচর্যা করিয়া ভোজনান্তে একাকী রাজকারামে উপস্থিত হইলেন। ভিক্ষুণীগণ দূর হইতে আয়ুষ্মান নন্দককে আসিতে দেখিলেন, দেখিয়া আসন প্রস্তুত করিলেন এবং পা ধুইবার জল রাখিলেন। আয়ুষ্মান নন্দক নির্দিষ্ট আসনে উপবেশন করিলেন। বসিয়া পদদ্বয় প্রক্ষালন করিলেন। ভিক্ষুণীগণ আয়ুষ্মান নন্দককে অভিবাদন করিয়া উপবেশন করিলেন। একান্তে উপবিষ্টা ভিক্ষুণীগণকে আয়ুষ্মান নন্দক বলিলেন, ভগিনীগণ, আমাদের আলোচনা প্রশ্নোত্তরের মাধ্যমে হইবে। বুঝিতে পারিলে বলিবে “আমরা জানি” এবং না জানিতে পারিলে বলিবে “আমরা জানি না।” কাহারও সন্দেহ বা ভুল ধারণা থাকিলে আমাকে প্রতিজিজ্ঞাসা করিবে : “ভদন্ত, ইহা কিরূপ, ইহার অর্থ কী?”</p>
<p>ভদন্ত, এই পর্যন্ত আর্য নন্দকের উপর আমরা সন্তুষ্ট ও আনন্দিত, যেহেতু তিনি আমাদিগকে আমন্ত্রণ করিয়াছেন।</p>
<p>ভগিনীগণ, তোমরা ইহা কী মনে করো? চক্ষু নিত্য না অনিত্য?</p>
<p>ভদন্ত” অনিত্য।</p>
<p>যাহা অনিত্য তাহা কী দুঃখ, না সুখ?</p>
<p>ভদন্ত, দুঃখ।</p>
<p>যাহা অনিত্য, দুঃখ ও বিপরিণামধর্মী তাহাকে কী এইরূপে দর্শন করা যুক্তিযুক্ত-“ইহা আমার, আমি ইহা হই। তাহা আমার আত্মা!”</p>
<p>না, ভদন্ত,</p>
<p>শ্রোত্র, ঘ্রাণ, জিহ্বা, কায়, মন সম্পর্কেও এইরূপ।</p>
<p>তাহা কী হেতু?</p>
<p>ভদন্ত, ইহা পূর্বেই সম্যক প্রজ্ঞা দ্বারা যথাযথভাবে আমাদের সুদৃষ্ট হইয়াছে-এই ছয় আধ্যাত্মিক আয়তন অনিত্য।</p>
<p>সাধু, সাধু, ভগিনীগণ, সম্যক প্রজ্ঞা দ্বারা যথার্থভাবে দর্শন-হেতু আর্যশ্রাবকের এইরূপ হয়। তোমরা কী মনে করো? রূপ নিত্য না অনিত্য?… শব্দ… গন্ধ… রস… স্পর্শ… ধর্ম… “এই ছয় বাহ্য-আয়তন অনিত্য।”</p>
<p>চক্ষুবিজ্ঞান… শ্রোত্রবিজ্ঞান… ঘ্রাণবিজ্ঞান… জিহ্বাবিজ্ঞান… কায়বিজ্ঞান… মনোবিজ্ঞান, “এই ছয় বিজ্ঞানকায় অনিত্য।” সাধু, সাধু… আর্যশ্রাবকের এইরূপ হয়।</p>
<p>ভগিনীগণ, যেমন প্রজ্বলিত প্রদীপের তৈল অনিত্য ও বিপরিণামধর্মী, বর্তি (সলিতা) অনিত্য ও বিপরিণামধর্মী, অর্চি (শিখা) অনিত্য ও বিপরিণামধর্মী, আভাও অনিত্য ও বিপরিণামধর্মী, যদি কেহ এইরূপ বলে: অমুক প্রজ্বলিত তৈল প্রদীপের তৈল অনিত্য… কিন্তু ইহার আভা নিত্য, ধ্রুব, শাশ্বত, বিপরিণামধর্মী নহে, তাহা হইলে সেই ব্যক্তি যথার্থ বলে? ভদন্ত, তাহা নহে। তাহা কী হেতু? ভদন্ত, অমুক প্রজ্বলিত তৈলপ্রদীপের… তাহার আভাও অনিত্য ও বিপরিণামধর্মী।</p>
<p>ভগিনীগণ, ঠিক এইরূপে যে এইরূপ বলে : “এই ছয় আধ্যাত্মিক আয়তন অনিত্য, ছয় আধ্যাত্মিক আয়তন-হেতু যে সুখ, দুঃখ বা না-সুখ-না-দুঃখ অনুভব করি, তাহা নিত্য, ধ্রুব, শাশ্বত ও অপরিণামধর্মী” সেই ব্যক্তি কি যথার্থ বলে?</p>
<p>ভদন্ত, তাহা নহে। তাহা কী হেতু? ভদন্ত, সেই সেই প্রত্যয় হেতু সেই সেই বেদনা উৎপন্ন হয়, এবং সেই সেই প্রত্যয়ের নিরোধ-হেতু সেই সেই বেদনা নিরুদ্ধ হয়।</p>
<p>সাধু, সাধু… এইরূপ হয়।</p>
<p>ভগিনীগণ, যেমন কোনো বিশাল সারবান দণ্ডায়মান বৃক্ষের মূল অনিত্য ও বিপরিণামধর্মী স্কন্ধ… শাখাপ্রশাখা…, ছায়া… বিপরিণামধর্মী, যে এইরূপ বলে, অমুক…, কিন্তু ছায়া নিত্য… অবিপরিণামধর্মী, সে কি যথার্থ বলে?</p>
<p>ভদন্ত, তাহা নহে। তাহা কী হেতু? অমুক… বিপরিণামধর্মী।</p>
<p>ভগিনীগণ, ঠিক এইভাবে কেহ যদি এইরূপ বলে : এই ছয় বাহিরের আয়তন অনিত্য… যথার্থ বলে?</p>
<p>ভদন্ত, তাহা নহে।… নিরুদ্ধ হয়।</p>
<p>সাধু, সাধু… এইরূপ হয়।</p>
<p>ভগিনীগণ, ইহা সেইরূপ যেমন কোনো দক্ষ গোঘাতক অথবা গোঘাতক অন্তেবাসী গাভী বধ করিয়া তীক্ষ্ণ ছুরিকা দ্বারা দেহটি কর্তন করে, ভিতরের মাংস নষ্ট করে না, বাহিরের চর্ম নষ্ট করে না, ভিতরের কণ্ডরা, স্নায়ু, সন্ধিবন্ধনী, তীক্ষ্ণ অস্ত্র দ্বারা ছিন্ন করে, কর্তন করে, পরিষ্কারভাবে কাটে এবং তাহা করিয়া সমগ্র বাহিরের চর্ম পৃথক করিয়া, সেই চর্ম দ্বারা গাভীকে আচ্ছাদিত করিয়া যদি এইরূপ বলে : “এই গাভী পূর্বের মতো চর্মের দ্বারা সংযুক্ত হইয়াছে” তাহা হইলে সে কি যথার্থ বলে?</p>
<p>না, ভদন্ত, তাহা নহে। তাহা কী হেতু? যদিও ভদন্ত, দক্ষ গোঘাতক বা… সংযুক্ত হইয়াছে”-তথাপি ওই গাভী একই চর্ম দ্বারা সংযুক্ত নহে।</p>
<p>ভগিনীগণ, অর্থ বিজ্ঞাপনের জন্যই আমি উপমা দিয়াছি। ইহার অর্থ এইরূপ : ভিতরের মাংসকায় ছয় আধ্যাত্মিক আয়তনের অধিবচন (নামান্তর), বাহিরের চর্মকায় ছয় বাহ্যিক আয়তনের অধিবচন, ভিতরের কণ্ডরা, স্নায়ু, সন্ধি-বন্ধনী নন্দিরাগের অধিবচন, কশাই এর তীক্ষ্ণ অস্ত্র আর্যপ্রজ্ঞার অধিবচন, যে আর্যপ্রজ্ঞা অভ্যন্তরীণ ক্লেশ, সংযোজন, বন্ধন ছিন্ন করে, কর্তন করে, পরিষ্কারভাবে কাটে।</p>
<p>ভগিনীগণ, এই সপ্ত বোজ্ঝাঙ্গ যাহা ভাবনা করিয়া, বর্ধিত করিয়া ভিক্ষু আসবক্ষয় করিয়া অনাসব হইয়া ইহ-জীবনে চিত্তবিমুক্তি ও প্রজ্ঞাবিমুক্তি স্বয়ং অভিজ্ঞা দ্বারা সাক্ষাৎ করিয়া লাভ করিয়া অবস্থান করেন। সপ্ত কী কী? এইস্থলে, ভগিনীগণ, ভিক্ষু বিবেকনিশ্রিত, বিরাগনিশ্রিত, নিরোধনিশ্রিত ও বিসর্জন পরিণামী স্মৃতিসম্বোজ্ঝাঙ্গ ভাবনা করেন, একইভাবে ধর্মবিচয়-সম্বোজ্ঝাঙ্গ ভাবনা করেন, বীর্য-সম্বোজ্ঝাঙ্গ ভাবনা করেন, প্রীতি-সম্বোজ্ঝাঙ্গ ভাবনা করেন, প্রশ্রব্ধি-সম্বোজ্ঝাঙ্গ ভাবনা করেন, সমাধি-সম্বোজ্ঝাঙ্গ ভাবনা করেন, উপেক্ষা-সম্বোজ্ঝাঙ্গ ভাবনা করেন। ভগিনীগণ, এই সপ্ত… অবস্থান করেন।</p>
<p>অতঃপর আয়ুষ্মান নন্দক ভিক্ষুণীদিগকে এই উপদেশ প্রদান করিয়া বলিলেন, ভগিনীগণ, সময় হইয়াছে, এইবার তোমরা যাও।</p>
<p>তখন ভিক্ষুণীগণ আয়ুষ্মান নন্দকের ভাষণকে অভিনন্দিত ও অনুমোদন করিয়া আসন হইতে উঠিয়া আয়ুষ্মান নন্দককে অভিবাদনান্তে প্রদক্ষিণ করিয়া ভগবানের নিকট উপস্থিত হইলেন, উপস্থিত হইয়া… একান্তে দাঁড়াইলেন। একান্তে স্থিতা ভিক্ষুণীদিগকে ভগবান বলিলেন, ভিক্ষুণীগণ, এখন সময় হইয়াছে, তোমরা যাও। তখন ভিক্ষুণীগণ… চলিয়া গেলেন। তাঁহারা চলিয়া যাইবার পরেই ভগবান ভিক্ষুদিগকে আহ্বান করিলেন, ভিক্ষুগণ, যেমন চতুর্দশী উপোসথ দিবসে বহুলোকের কোনো সন্দেহ বা ভুল ধারণা হয় না, চন্দ্র পূর্ণ নয় অথবা চন্দ্র পূর্ণ, যদিও তখন চন্দ্র পূর্ণ নয়, ঠিক এইরূপে সেই ভিক্ষুণীগণ নন্দকের ধর্মদেশনায় সন্তুষ্ট হইয়াছে, কিন্তু পরিপূর্ণ সংকল্প হয় নাই।</p>
<p>তখন ভগবান আয়ুষ্মান নন্দককে আহ্বান করিলেন, নন্দক, আগামী কল্যও তুমি ভিক্ষুণীদের সেইভাবে উপদেশ প্রদান করিতে পার।</p>
<p>“হ্যাঁ ভদন্ত” বলিয়া আয়ুষ্মান নন্দক ভগবানকে প্রত্যুত্তর দিলেন।</p>
<p>অতঃপর আয়ুষ্মান নন্দক সেই রাত্রির অবসানে পূর্বাহ্ণ সময়ে বস্ত্র পরিধান করিয়া পাত্রচীবর লইয়া ভিক্ষার জন্য শ্রাবস্তীতে প্রবেশ করিলেন… নিত্য কি অনিত্য?… সময় হইয়াছে। তোমরা যাও।</p>
<p>তাঁহার চলিয়া যাইবার পরেই ভগবান… পঞ্চদশী পূর্ণিমায়… যেহেতু চন্দ্র পূর্ণ হইয়াছে, ঠিক এইরূপে… নন্দকের ধর্মদেশনায় ভিক্ষুণীগণ সন্তুষ্ট ও পরিপূর্ণসংকল্প হইয়াছে। ভিক্ষুণীদের শেষ পর্যন্ত সকলেই স্রোতাপন্না, অবিনিপাতধর্মী ও নিয়ত সম্বোধিপরায়ণা হইয়াছে।</p>
<p>ভগবান ইহা বলিলেন। ভিক্ষুগণ সন্তুষ্ট মনে ভগবানের ভাষণে আনন্দ প্রকাশ করিলেন।</p>
<p class='endsutta'>নন্দক-অববাদ সূত্র সমাপ্ত।</p>
<footer>
<p>অনুবাদক : <span class='author'>বিনয়েন্দ্রনাথ চৌধুরী</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
