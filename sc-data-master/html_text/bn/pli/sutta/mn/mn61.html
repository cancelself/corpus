<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn61' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>২. ভিক্ষু-বর্গ</li>
</ul>
<h1>১. অম্বলট্ঠিক রাহুলোবাদ সূত্র</h1>
</header>
<p>১০৭. আমি এইরূপ শুনিয়াছি। এক সময় ভগবান রাজগৃহের বেণুবন কলন্দকনিবাপে বাস করিতেছেন। সেই সময় আয়ুষ্মান রাহুল অম্বলট্ঠিকায় বসবাস করেন। তখন ভগবান সায়ংকালীন (ফল সমাপত্তি) ধ্যান হইতে উঠিয়া অম্বলট্ঠিকবনে যেখানে আয়ুষ্মান রাহুল আছেন, তথায় উপস্থিত হইলেন। আয়ুষ্মান রাহুল দূর হইতেই ভগবানকে আসিতে দেখিলেন, দেখিয়া আসন, পদধৌত করিবার জল এবং পাদান স্থাপন করিলেন। ভগবান প্রজ্ঞাপ্ত আসনে বসিলেন, বসিয়াই পদধৌত করিলেন। আয়ুষ্মান রাহুলও ভগবানকে অভিবাদন করিয়া একপ্রান্তে বসিলেন।</p>
<p>১০৮. তখন ভগবান উদকভাজনে স্বল্পমাত্র জলাবশেষ রাখিয়া আয়ুষ্মান রাহুলকে আমন্ত্রণ করিলেন, “রাহুল, ভাজনে স্থাপিত অবশিষ্ট এই স্বল্পমাত্র জল দেখিতেছ কি?”</p>
<p>“হ্যাঁ, ভন্তে,”</p>
<p>“রাহুল, যাহাদের সজ্ঞানে মিথ্যা কথনে লজ্জা নাই, তাহাদের শ্রামণ্য (শ্রমণধর্ম) এইরূপ স্বল্পমাত্র।”</p>
<p>তখন ভগবান সেই স্বল্পজল ত্যাগ করিয়া আয়ুষ্মান রাহুলকে ডাকিলেন, “রাহুল, সেই স্বল্পজল পরিত্যক্ত হইয়াছে, দেখিতেছ কি?”</p>
<p>“হ্যাঁ, ভন্তে,”</p>
<p>“রাহুল, এইরূপ পরিত্যক্ত তাহাদের শ্রামণ্য, যাহাদের সজ্ঞানে মিথ্যা কথনে লজ্জা নাই।”</p>
<p>তখন ভগবান সেই ভাজন অধঃমুখী করিয়া রাহুলকে ডাকিলেন, “রাহুল, তুমি এই ভাজনকে অধঃমুখে দেখিতেছ কি?”</p>
<p>“হ্যাঁ, ভন্তে,”</p>
<p>“রাহুল, এইরূপই অধঃমুখী তাহাদের শ্রামণ্য, যাহাদের সজ্ঞানে মিথ্যা ভাষণে লজ্জা নাই।”</p>
<p>তখন ভগবান সেই ভাজন ঊর্ধ্বমুখ করিয়া আয়ুষ্মান রাহুলকে ডাকিলেন, “রাহুল, এই ভাজন রিক্ত, শূন্য দেখিতেছ কি?”</p>
<p>“হ্যাঁ, ভন্তে,”</p>
<p>“রাহুল, এইরূপ রিক্ত, শূন্য তাহাদের শ্রামণ্য, যাহাদের সজ্ঞানে মিথ্যা কথনে লজ্জা নাই; যেমন : রাহুল, ঈশাদন্ত উচ্চ, আরোহণযোগ্য, (সুন্দর জাতীয়) অভিজাত সংগ্রাম কুশল রাজহস্তী সংগ্রামে গেলে সে সম্মুখ পদ দ্বারা (সংগ্রাম) কর্ম করে, পশ্চাৎ পাদেও কর্ম করে, শরীরের অগ্রভাগেও কর্ম করে, পশ্চাৎ ভাগেও কর্ম করে, মস্তক দ্বারাও কর্ম করে, কান দ্বারা কর্ম করে, দন্ত দ্বারা কর্ম করে, লেজ দ্বারাও কর্ম করে, কিন্তু শুণ্ডকেই সযত্নে রক্ষা করে। ইহাতে হস্ত্যারোহীর এই (ধারণা) হয়, ‘রাজার এই নাগ… যদি শুণ্ড সন্তর্পণে রক্ষা করে, তবে রাজার এই হস্তীর জীবন অপরিত্যক্তই হয়।’ কিন্তু যদি রাহুল, ঈশার ন্যায় দন্তবান, উচ্চ আরোহণযোগ্য, অভিজাত সংগ্রামচর নাগ… লাঙ্গুল দ্বারা কর্ম করে, শুণ্ড দ্বারাও কর্ম করে, তখন হস্ত্যারোহীর এই চিন্তা হয়, ‘রাজার এই নাগ… লাঙ্গুল দ্বারা কর্ম করে, শুণ্ড দ্বারাও কর্ম করে। সুতরাং রাজার নাগের জীবন বিসর্জিত হইয়াছে। এখন আর রাজার নাগের কোনো কর্তব্য নাই’। সেইরূপই রাহুল, যাহার সজ্ঞানে মিথ্যা ভাষণে লজ্জা নাই, তাহার পক্ষে কোনো পাপকর্ম অকরণীয়, ইহা আমি বলি নাই। সেই কারণে রাহুল, ‘হাসি-ঠাট্টাচ্ছলেও মিথ্যা বলিব না’ ইহাই তোমার শিক্ষা করা উচিত।”</p>
<p>১০৯. “তুমি কী মনে করো রাহুল, দর্পণ কোনো প্রয়োজনে লাগে?”</p>
<p>“ভন্তে, অবলোকনের জন্য।”</p>
<p>“এইরূপই রাহুল, দেখিয়া দেখিয়া কায়কর্ম করা উচিত, দেখিয়া দেখিয়া বাক্‌-কর্ম করা উচিত এবং প্রত্যবেক্ষণ করিয়া করিয়া মনঃকর্ম করা উচিত। যখনই রাহুল, তুমি কায় দ্বারা কোনো কর্ম করিতে ইচ্ছুক হও, তখনই তোমার কায়কর্ম প্রত্যবেক্ষণ (বিচার) করা উচিত : ‘আমি যে কর্ম করিতে ইচ্ছুক হইয়াছি, আমার এই কায়কর্ম নিজের জন্য পীড়াদায়ক হইবে কি? পরের জন্য পীড়াদায়ক হইবে কি? অথবা উভয়ের জন্য পীড়াদায়ক হইবে কি?’ এই কায়কর্ম দুঃখোদ্রেককর, দুঃখবিপাকজনক অকুশল কি?’ যদি রাহুল, তুমি এইরূপে প্রত্যবেক্ষণ করিয়া এরূপ জানিতে পার যে আমি কায় দ্বারা যে কর্ম করিতে ইচ্ছুক, আমার এই কায়কর্ম আত্মপীড়নের কারণ হইতে পারে, পর পীড়নেরও কারণ হইতে পারে, আত্ম-পর উভয় পীড়নেরও কারণ হইতে পারে। এই কায়কর্ম অকুশল দুঃখোদ্রেককর, দুঃখবিপাকজনক। তবে রাহুল, তোমার কায় দ্বারা এরূপ কর্ম একান্তই (সসক্কং) অকরণীয়। যদি রাহুল, তুমি প্রত্যবেক্ষণ করিয়া ইহা বুঝিতে পার যে আমি কায় দ্বারা যে কর্ম করিতে ইচ্ছুক, আমার এই কায়কর্ম আত্মপীড়াদায়ক হইবে না, পরপীড়াদায়ক হইবে না, উভয় পীড়াদায়ক হইবে না এবং এই কায়কর্ম সুখোদ্রেককর ও সুখ বিপাকজনক হইবে। তবে, রাহুল, এরূপ কায়কর্ম তোমার করণীয়। রাহুল, কায় দ্বারা কর্ম করিবার সময়ই তোমার সে কায়কর্ম প্রত্যবেক্ষণ করা উচিত : ‘এখন আমি কায় দ্বারা যে কর্ম করিতেছি, তাহা নিজের পক্ষে পীড়াদায়ক…।’ যদি রাহুল, প্রত্যবেক্ষণ করিয়া এইরূপ জান যে… এই কায়কর্ম অকুশল। তবে রাহুল, তুমি তথাবিধ কায়কর্ম সংবরণ করিবে, আর করিবে না।… যদি জান, এই কায়কর্ম কুশল, তবে এইরূপ কর্ম পুনঃপুন করিবে। কায় দ্বারা কর্ম করিয়াও রাহুল, তোমার সেই কায়কর্ম প্রত্যবেক্ষণ করা উচিত : ‘আমি এই যে কায়কর্ম করিলাম, আমার এই কায়কর্ম নিজের পীড়াজনক হইবে,… এই কায়কর্ম অকুশল…।… যদি জান যে… তাহা অকুশল’। তবে রাহুল, এ প্রকার কায়কর্ম সম্বন্ধে শাস্তার নিকট কিংবা বিজ্ঞ গুরু-ভাইদের (সব্রহ্মচারীদের) নিকট বলা উচিত, প্রকাশ করা উচিত, বর্ণনা করা উচিত। ইহা দেশনা ও বিবৃত করিয়া ভবিষ্যতের জন্য সংযম অবলম্বন করা উচিত। যদি রাহুল, তুমি প্রত্যবেক্ষণ করিয়া জান যে… এই কায়কর্ম সুখজনক, সুখবিপাকজনক কুশলকর্ম; তবে রাহুল, সারা দিবা-রাত্রি কুশলধর্মে (শীল সম্পাদনে) শিক্ষাব্রতী হইয়া তুমি সেই প্রীতি-প্রমোদ্যে নিমগ্ন থাকিবে।”</p>
<p>১১০. “যদি রাহুল, তুমি বাক্য দ্বারা কর্ম করিতে ইচ্ছুক হও…।… কুশল বাক্‌-কর্ম… করা উচিত।… বার বার করা উচিত।… সেই প্রীতি-প্রমোদ্যে নিমগ্ন থাকিবে।” [কায়কর্মের ন্যায় বিস্তার করিবে।]</p>
<p>১১১. “যদি রাহুল, তুমি মানস-কর্ম করিতে ইচ্ছুক হও… অকুশল মনঃকর্ম একান্তই না করা উচিত।… তবে কুশল মনঃকর্ম করা উচিত… বার বার করা উচিত, করিবার সময়… অকুশল… তুমি সংহরণ (সংযত) করিবে।… মনঃকর্ম করিয়াও… তোমার এই মনঃকর্ম অকুশল…। তবে রাহুল, এতাদৃশ মনঃকর্মে লজ্জিত হওয়া উচিত, ঘৃণা করা উচিত, ক্ষুণ্ণ হইয়া, লজ্জা করিয়া, ঘৃণা করিয়া ভবিষ্যতের জন্য সংযম অবলম্বন করা উচিত। যদি জান… উহা কুশল; তবে রাহুল, কুশলধর্মসমূহে (শীল-সমাধিতে) শিক্ষাব্রতী হইয়া সারা দিন-রাত্রি সেই প্রীতি ও প্রমোদ্যে নিমগ্ন থাকিবে। রাহুল, যে-সকল শ্রমণ (বুদ্ধ) ও ব্রাহ্মণ (প্রত্যেক বুদ্ধ) অতীতকালে কায়কর্ম ও বাক্‌-কর্ম ও মনঃকর্ম পরিশুদ্ধ করিয়াছেন, তাঁহারা সকলেই এই প্রকার প্রত্যবেক্ষণ করিয়া করিয়া কায়-বাক্‌-মনঃকর্ম পরিশুদ্ধ করিয়াছিলেন। রাহুল, কোনো কোনো শ্রমণ-ব্রাহ্মণ ভবিষ্যৎকালে কায়কর্ম, বাক্‌-কর্ম ও মনঃকর্ম পরিশুদ্ধ করিবেন তাঁহারাও এই প্রকারে পরিশুদ্ধ করিবেন। যেকোনো শ্রমণ-ব্রাহ্মণ বর্তমানকালেও কায়কর্ম, বাক্‌-কর্ম ও মনঃকর্ম পরিশুদ্ধ করিতে ইচ্ছা করেন, তাঁহারাও এই প্রকারে পরিশুদ্ধ করিবেন।…। সেই কারণে রাহুল, তোমার ইহা শিক্ষা করা উচিত যে, ‘আমি প্রত্যবেক্ষণ করিয়াই কায়কর্ম, বাক্‌-কর্ম ও মনঃকর্ম পরিশোধন করিব।’”</p>
<p>ভগবান ইহা বলিলেন। আয়ুষ্মান রাহুল ভগবানের ভাষণ অভিনন্দন করিলেন।</p>
<p class='endsutta'>অম্বলট্ঠিক রাহুলোবাদ সূত্র সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
