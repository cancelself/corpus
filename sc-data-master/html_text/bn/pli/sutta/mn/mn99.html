<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn99' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>৫. ব্রাহ্মণ-বর্গ</li>
</ul>
<h1>৯. শুভ সূত্র</h1>
</header>
<p class='evam'>(গার্হস্থ্য ও সন্ন্যাস জীবনের তুলনা, ব্রহ্মলোকের মার্গ)</p>
<p>৪৬২. আমি এইরূপ শুনিয়াছি। এক সময় ভগবান শ্রাবস্তীতে অনাথপিণ্ডিকের জেতবন আরামে অবস্থান করিতেছেন, সেই সময় তোদেয়পুত্র শুভমানব কোনো কার্যোপলক্ষে শ্রাবস্তীতে (আসিয়া) এক গৃহপতির ঘরে বাস করিতেছেন। তখন তোদেয়পুত্র শুভ যেই গৃহপতির গৃহে বাস করেন, সেই গৃহপতিকে বলিলেন, “গৃহপতি, আমি ইহা শুনিয়াছি যে, শ্রাবস্তী অর্হৎদের দ্বারা বিবিক্ত (নির্জন) নহে। আজ কোনো শ্রমণ কিংবা ব্রাহ্মণের পর্যুপাসনা (সাহচর্য) করিতে পারি?”</p>
<p>“প্রভু, এই ভগবান শ্রাবস্তীতে অনাথপিণ্ডের জেতবন আরামে অবস্থান করিতেছেন। প্রভু, সেই ভগবানের পর্যুপাসনা করুন।”</p>
<p>তখন শুভমানব সেই গৃহপতির কথা শুনিয়া যেখানে ভগবান আছেন, সে-স্থানে উপনীত হইলেন, উপস্থিত হইয়া ভগবানের সহিত সম্মোদন করিয়া একপ্রান্তে বসিলেন। একপ্রান্তে উপবিষ্ট… শুভমানব ভগবানকে বলিলেন, “ভো গৌতম, ব্রাহ্মণেরা ইহা বলিয়া থাকেন-গৃহস্থই অনবদ্য ন্যায়-ধর্মের (আর্যমার্গের) আরাধক হয়, প্রব্রজিত ন্যায়ধর্ম ও কুশলের আরাধক হইতে পারে না। এ সম্বন্ধে মাননীয় গৌতম কী বলেন?”</p>
<p>৪৬৩. “মানব, এ সম্বন্ধে আমি বিভাজ্যবাদী, ইহাতে আমি একান্তবাদী নহি। মানব, আমি গৃহীর কিংবা প্রব্রজিতের মিথ্যা প্রতিপত্তি (ভ্রান্ত আচরণ) প্রশংসা করি না। মিথ্যা প্রতিপন্ন ব্যক্তি গৃহী হউক অথবা প্রব্রজিতই হউক মিথ্যা প্রতিপত্তির দরুন ন্যায়-ধর্ম ও কুশলের আরাধনা করিতে পারে না। মানব, গৃহীর কিংবা প্রব্রজিতের সম্যক প্রতিপত্তিকে আমি প্রশংসা করি। সম্যক প্রতিপন্ন গৃহী কিংবা প্রব্রজিত সম্যক প্রতিপত্তির দরুন ন্যায়-ধর্ম ও কুশলের পরিপূরণকারী হয়।”</p>
<p>“ভো গৌতম, ব্রাহ্মণেরা এরূপ বলেন, ‘এই গৃহবাসের (গৃহস্থীর) কর্মস্থান (আদর্শ, ক্ষেত্র) মহার্থ (বহু প্রয়োজন), বহু কর্তব্য, বহু অধিকরণ, বিপুল আড়ম্বরপূর্ণ; সুতরাং ইহা মহা ফলপ্রদ হয়। আর এই প্রব্রজ্যা-কর্মস্থান স্বল্পার্থ, স্বল্প-কৃত্য, স্বল্প-অধিকরণ, সামান্য আড়ম্বরপূর্ণ; সুতরাং ইহা হয় স্বল্প ফলপ্রদ।’”</p>
<p>“মানব, এ বিষয়েও আমি বিভাজ্যবাদী; ইহাতে আমি একান্তবাদী নহি। (১) মানব, এমন মহার্থ, মহাকৃত্য, মহাধিকরণ, মহা সমারম্ভযুক্ত কর্মস্থান আছে, যাহা বিপন্ন হইলে স্বল্প ফলপ্রদ হয়। (২) মানব, মহার্থ, মহাকৃত্য, মহাধিকরণ, মহা সমারম্ভযুক্ত কর্মস্থানও আছে, যাহা সম্পন্ন হইলে মহা ফলপ্রদ হয়। (৩) মানব, এমন স্বল্পার্থ, অল্প-কৃত্য, অল্প-অধিকরণ ও অল্প সমারম্ভযুক্ত কর্মস্থান আছে; যাহা বিপন্ন হইলে স্বল্প-ফল হয়। মানব, এমনও অল্পার্থ… কর্মস্থান আছে; যাহা সুসম্পন্ন হইলে মহাফল হয়।</p>
<p>মানব, কোন প্রকার কর্মস্থান, (১) মহার্থ, মহাকৃত্য, মহাধিকরণ, মহা সমারম্ভযুক্ত; কিন্তু বিপন্ন হইলে অফল হইয়া থাকে? মানব, কৃষি এমন কর্মস্থান, যাহা মহার্থ…মহা সমারম্ভযুক্ত, কিন্তু বিপন্ন হইলে অফল হয়। (২)… কোন প্রকার কর্মস্থান… মহা সমারম্ভযুক্ত… কিন্তু সম্পন্ন হইলে মহাফল হয়? মানব, কৃষিই…। (৩) কোন প্রকার কর্মস্থান… অল্প সমারম্ভযুক্ত (এবং) বিপন্ন হইলে অফল হয়? মানব, বাণিজ্য…। (৪) কোন প্রকার কর্মস্থান… অল্প সমারম্ভযুক্ত, কিন্তু সম্পন্ন হইলে মহাফল হয়? মানব, বাণিজ্যই…।</p>
<p>৪৬৪. যেমন মানব, কৃষি কর্মস্থান… মহা সমারম্ভযুক্ত, বিপন্ন হইলে অফল হয়; তদ্রূপই মানব, গৃহবাস কর্মস্থান… মহা সমারম্ভযুক্ত, কিন্তু বিপন্ন হইলে অফল হয়। যেমন মানব, কৃষি কর্মস্থানই… মহা সমারম্ভযুক্ত, কিন্তু সম্পন্ন হইলে মহা ফলপ্রদ হয। সেইরূপই… গৃহবাস… কর্মস্থান…। যেমন… বাণিজ্য কর্মস্থান… অল্প সমারম্ভযুক্ত; আর বিপন্ন হইলে অফল হয়; সেইরূপই মানব, প্রব্রজ্যা কর্মস্থান…। যেমন… বাণিজ্য কর্মস্থান… অল্প সমারম্ভ হয়, কিন্তু সসম্পন্ন হইলে মহাফল হয়; তদ্রূপই মানব, প্রব্রজ্যা কর্মস্থান…।”</p>
<p>“ভো গৌতম, পুণ্য সম্পাদনের তথা কুশলের আরাধনার নিমিত্ত ব্রাহ্মণগণ পঞ্চধর্ম প্রজ্ঞাপন করেন।”</p>
<p>“মানব, ব্রাহ্মণেরা পুণ্যের সম্পাদনার্থ… যে পঞ্চবিধ ধর্ম প্রজ্ঞাপন করে, যদি বলিতে তোমার গুরুভার (অসুবিধা) না হয়; সাধু, তবে সেই পঞ্চধর্ম এই পরিষদে ভাষণ করিতে পার।”</p>
<p>“ভো গৌতম, আমার কোনো গুরুভার নহে; বিশেষত যেখানে আপনি কিংবা আপনার ন্যায় (মহাপুরুষ) উপবিষ্ট আছেন।”</p>
<p>“মানব, তবে বলো।”</p>
<p>“ভো গৌতম, পুণ্য সম্পাদনার্থ তথা কুশলের আরাধনার নিমিত্ত (১) সত্যবাক্য প্রথম ধর্ম, (২)… তপশ্চর্যা… দ্বিতীয় ধর্ম, (৩)… ব্রহ্মচর্য তৃতীয় ধর্ম, (৪)… মন্ত্র-অধ্যয়ন… চতুর্থ ধর্ম। (৫) দ্রব্য-ত্যাগ (অপরিগ্রহ) পঞ্চম ধর্ম; যাহা ব্রাহ্মণেরা প্রজ্ঞাপন করেন। আর ভো গৌতম, ব্রাহ্মণেরা পুণ্য সম্পাদনার্থ এবং কুশলের আরাধনার নিমিত্ত এই পঞ্চধর্ম প্রজ্ঞাপন করেন। এ সম্বন্ধে মাননীয় গৌতম কী বলেন?”</p>
<p>৪৬৫. “কেমন, মানব, ব্রাহ্মণদের একজনও কি আছেন; যিনি বলিতে পারেন-আমি এই পঞ্চধর্মকে স্বয়ং অভিজ্ঞা দ্বারা সাক্ষাৎকার করিয়া উহার বিপাক প্রকাশ করিতেছি?”</p>
<p>“না, ভো গৌতম।”</p>
<p>“মানব, কেমন ব্রাহ্মণদের এক আচার্যও, এক আচার্য-প্রাচার্যও, সপ্তম আচার্যমহ যুগ পর্যন্তও কেহ আছেন কি যিনি এরূপ বলিতে পারেন, ‘আমি এই পঞ্চধর্ম… প্রকাশ করিতেছি’?”</p>
<p>“না, ভো গৌতম।”</p>
<p>“মানব, যাহারা মন্ত্র (বেদ)সমূহের কর্তা, মন্ত্রের প্রবক্তা (অধ্যাপক) ব্রাহ্মণদের পূর্বজ ঋষিরা ছিলেন, যাহাদের গীত (গায়িত), সঙ্গীত, প্রোক্ত রাশিকৃত পুরাতন মন্ত্রপদ (বেদ-বাক্য) আজও ব্রাহ্মণগণ তদনুসারে গান করেন, তদনুসারে ভাষণ করেন, (ঋষিদের) ভাষণের অনুভাষণ করেন, বাচনের অনুবাচন করেন; (সেই পূর্বজ ঋষি) যথা-অষ্টক, বামক, বামদেব, বিশ্বামিত্র, যমদগ্নি, অঙ্গিরা, ভারদ্বাজ, বশিষ্ঠ, কাশ্যপ ও ভৃগু। কেমন, উহারা এরূপ বলিয়াছেন : ‘আমরা এই পঞ্চধর্ম স্বয়ং অভিজ্ঞা দ্বারা প্রত্যক্ষ করিয়া ইহাদের বিপাক প্রকাশ করিতেছি?’”</p>
<p>“না, ভো গৌতম।”</p>
<p>“এই প্রকারে, মানব, ব্রাহ্মণদের কোনো একজনও নাই যিনি ইহা কহিতে পারেন-আমি… প্রত্যক্ষ করিয়া ইহাদের বিপাক প্রকাশ করিতেছি। ব্রাহ্মণদের… সাতপুরুষ আচার্যমহ যুগ পর্যন্তও নাই…। ব্রাহ্মণদের পূর্বজ ঋষিরা… ও বলেন নাই-আমরা… প্রত্যক্ষ করিয়া ইহাদের বিপাক প্রকাশ করিতেছি?</p>
<p>“না, ভো গৌতম।”</p>
<p>“যেমন মানব, পরম্পরা সংসক্ত অন্ধপ্রবেণি, পূর্বজনও দেখে না, মধ্য জনও দেখে না; পরের জনও দেখে না; এইরূপেই মানব, ব্রাহ্মণ-দেব ভাষণ অন্ধ প্রবেণিতে পরিণত হইল, মনে হয়। পূর্ববর্তীও দেখে না, মধ্যবর্তীও দেখে না, পরবর্তীও দেখিতে পায় না।”</p>
<p>৪৬৬. এইরূপ উক্ত হইলে তোদেয়পুত্র শুভমানব ভগবান কর্তৃক পরম্পরা সংসক্ত অন্ধপ্রবেণি উপমা কথিত হওয়ায় কোপিত ও অসন্তুষ্ট-চিত্ত হইয়া ভগবানকেই তিরস্কারেচ্ছায়, ভগবানকেই অপ্রতিভ করিবার অভিলাষে, ভগবানকেই বলিতে গিয়া ‘শ্রমণ গৌতম অজ্ঞভাব প্রাপ্ত হইবেন’ ভাবিয়া ভগবানকে বলিলেন, ভো গৌতম, সুভগ বণিক (সুভগবন নিবাসী) উপমণ্য গোত্রীয় পোক্খরসাতি ব্রাহ্মণ এরূপ বলেন, ‘যে-সকল শ্রমণ-ব্রাহ্মণ মনুষ্যধর্ম হইতে উত্তরিতর (লোকোত্তর) উত্তম, অলম্‌ (বিশুদ্ধ) আর্য-জ্ঞানদর্শন বিশেষকে এভাবে অঙ্গীকার করেন, তাহাদের সেই ভাষণ হাস্যকর প্রমাণিত হয়, নামমাত্রে পর্যবসিত হয়, রিক্ত ও তুচ্ছ প্রতিপন্ন হয়। কী প্রকারে সম্ভব মনুষ্যভূত অবস্থায় মনুষ্যোত্তর ধর্ম অলম্‌ আর্য-জ্ঞানদর্শন বিশেষ জানিবে, দেখিবে কিংবা প্রত্যক্ষ করিবে? ইহা কখনো সম্ভব নহে।”</p>
<p>“কেমন মানব,… পোক্খরসাতি ব্রাহ্মণ স্বীয় চিত্ত দ্বারা সকল শ্রমণ-ব্রাহ্মণেরই চিত্ত পরিজ্ঞাত হইয়া জানেন কি?”</p>
<p>“ভো গৌতম, নিজের দাসী পূর্ণিকার অন্তঃকরণও সুভগবণিক উপমণ্যব পোক্খরসাতি ব্রাহ্মণ স্বচিত্ত দ্বারা জানিতে পারেন না; কোথায় সমগ্র ব্রাহ্মণদের অন্তকরণ চিত্ত দ্বারা পরিজ্ঞাত হইয়া জানিতে পারিবেন?”</p>
<p>“যেমন মানব, কোনো জন্মান্ধ পুরুষ কৃষ্ণ-শুক্ল রূপ (বর্ণ) দেখে না, নীল…, পীত…, লোহিত ও মঞ্জিঠরূপ দেখে না, সম-বিষমরূপ (ভূমিভাগ) নক্ষত্র-রূপ দেখে না, চন্দ্র-সূর্যকে দেখিতে পায় না; অথচ সে এ প্রকার বলে : কৃষ্ণ-শুক্লরূপ নাই, ‘কৃষ্ণ-শুক্লরূপের দর্শক নাই… চন্দ্র-সূর্য নাই, চন্দ্র-সূর্যের দ্রষ্টাও নাই। আমি উহাদিগকে জানি না, আমি উহাদিগকে দেখিনা। সুতরাং উহারা নাই।’ মানব, এইরূপ বলিলে সে কি যথার্থ বলিবে?”</p>
<p>“ইহা নিশ্চয় না, ভো গৌতম, কৃষ্ণ-শুক্লরূপ আছে,…, চন্দ্র-সূর্য আছে, চন্দ্র-সূর্যের দ্রষ্টাও আছেন। ‘আমি ইহাদিগকে জানি না, দেখি না, সুতরাং (ইহারা) নাই।’ এ প্রকার বলিলে সে যুক্তিসঙ্গত বলিবে না।”</p>
<p>“এইরূপই মানব,… পোক্খরসাতি ব্রাহ্মণ অন্ধ, জ্ঞানচক্ষুহীন, সে যথার্থ উত্তরি-মনুষ্যধর্ম অলম্‌ আর্য-জ্ঞানদর্শন জানিবে, দেখিবে কিংবা প্রত্যক্ষ করিবে; ইহা কখনো সম্ভব নহে।”</p>
<p>৪৬৭. “তাহা কী মনে করো, মানব, যে-সকল কোশলবাসী ব্রাহ্মণ-মহাশাল আছে; যথা : চঙ্কী ব্রাহ্মণ, তারুক্ষ ব্রাহ্মণ, পোক্খরসাতি ব্রাহ্মণ, জানুশ্রোণি ব্রাহ্মণ আর তোমার পিতা তোদেয়। তাহাদের কোনো বাক্য শ্রেয়? তাহারা সংবৃতি (লোকব্যবহার) অনুসারে যাহা বলেন কিংবা যাহা সংবৃতি-বিরুদ্ধ বলেন?”</p>
<p>“হে গৌতম, সংবৃতি অনুসারে যাহা বলেন।”</p>
<p>“তাহাদের কোন বাক্য শ্রেয়, তাহারা মন্ত্রণা (তুলনা) করিয়া যে বাক্য বলেন কিংবা মন্ত্রণা না করিয়া যাহা বলেন?”</p>
<p>“মন্ত্রণা অনুসারে… ভো গৌতম।”</p>
<p>“… তাহারা জানিয়া (প্রতিসংখ্যায়) যে বাক্য বলেন কিংবা না জানিয়া যে বাক্য বলেন?”</p>
<p>“জানিয়া, ভো গৌতম।”</p>
<p>“… তাহারা যুক্তিসঙ্গত যে বাক্য বলেন অথবা যুক্তিহীন যে বাক্য বলেন?”</p>
<p>“যুক্তিসঙ্গত, ভো গৌতম।”</p>
<p>“তাহা কী মনে করো, মানব, যদি এরূপ হয় তবে… পোক্খরসাতি ব্রাহ্মণ সংবৃতি অনুসারে বাক্য বলিয়াছেন কিংবা সংবৃতি বিরুদ্ধ?”</p>
<p>“সংবৃতি বিরুদ্ধ, ভো গৌতম।”</p>
<p>“… মন্ত্রণা অনুসারে কিংবা মন্ত্রণা বিরুদ্ধ?”</p>
<p>“মন্ত্রণা বিরুদ্ধ,…।”</p>
<p>“… জানিয়া কিংবা না জানিয়া?”</p>
<p>“না জানিয়া,…।”</p>
<p>“যুক্তিসঙ্গত কিংবা যুক্তিহীন?”</p>
<p>“যুক্তিহীন,…।”</p>
<p>“মানব, এই পঞ্চ নীবরণ (আবরণ)। কোন পঞ্চ? (১) কামচ্ছন্দ (বিষয়ানুরাগ) নীবরণ, (২) ব্যাপাদ (বিদ্বেষ) নীবরণ, (৩) থিনমিদ্ধ (তন্দ্রালস্য) নীবরণ, (৪) ঔদ্ধত্য-কৌকৃত্য (উদ্ধতভাব ও কুকর্মানুশোচনা) নীবরণ ও (৫) বিচিকিৎসা (সংশয়) নীবরণ। মানব, এই পঞ্চ নীবরণ আছে মানব, পোক্খরসাতি ব্রাহ্মণ এই নীবরণে আবরিত, আচ্ছন্ন, অবরুদ্ধ, পরিবেষ্টিত (চতুর্দিকে আবরিত)। সুতরাং সে উত্তরি-মনুষ্যধর্ম অলম্‌ আর্য-জ্ঞানদর্শন বিশেষ জানিবে, দেখিবে কিংবা প্রত্যক্ষ করিবে; ইহা কখনো সম্ভব নহে।</p>
<p>৪৬৮. মানব, এই পঞ্চকামগুণ (কাম-বন্ধন), কোন পঞ্চ? (১) ইষ্ট-কান্ত, মনোজ্ঞ, প্রিয়-রূপ, কাম-সংযুক্ত, রঞ্জনীয় চক্ষু-বিজ্ঞেয় রূপ, (২)… শ্রোত্র-বিজ্ঞেয় শব্দ, (৩)… ঘ্রাণ-বিজ্ঞেয় গন্ধ। (৪)… জিহ্বা-বিজ্ঞেয় রস, (৫)… কায়-বিজ্ঞেয় স্পৃষ্টব্য। মানব, এই পঞ্চ-কামগুণ।… পোক্খরসাতি ব্রাহ্মণ এই পঞ্চকামগুণ দ্বারা গ্রথিত; মূর্ছিত, অধ্যাপন্ন (বিপন্ন) অদোষদর্শী; নিঃসারণবুদ্ধি না রাখিয়াই পরিভোগ করিতেছে; সুতরাং সে উত্তরি-মনুষ্য-ধর্ম অলম্‌ আর্য-জ্ঞানদর্শন বিশেষ জানিবে, দেখিবে কিংবা প্রত্যক্ষ করিবে; ইহা কখনো সম্ভব নহে।</p>
<p>তাহা কী মনে করো, মানব, তৃণকাষ্ঠ অবলম্বন করিয়া যে অগ্নি প্রজ্জ্বলিত হয়, আর তৃণকাষ্ঠ উপাদান বিনা যে অগ্নি প্রজ্জ্বলিত হয়; উভয়ের কোনো অগ্নি অধিক অর্চিমান, বর্ণবান ও প্রভাস্বর হইবে?”</p>
<p>“যদি ভো গৌতম, তৃণকাষ্ঠ উপাদান বিনা অগ্নি প্রজ্জ্বালন সম্ভব হয়, তবে সেই অগ্নিই হইবে অধিকতর অর্চিমান, বর্ণবান ও প্রভাস্বর।”</p>
<p>“মানব, ইহা অসম্ভব, ইহার অবকাশ নাই যে ঋদ্ধিমান ব্যতীত তৃণকাষ্ঠ উপাদানহীন অগ্নি অন্য কেহ জ্বালিতে পারে। যেমন মানব, তৃণকাষ্ঠ ইন্ধন আশ্রয় করিয়া অগ্নি জ্বলে; যেই প্রীতি পঞ্চ কামগুণকে অবলম্বন করিয়া উৎপন্ন হয়, সেই প্রীতিকে আমি তাদৃশ বলি। যেমন মানব, তৃণকাষ্ঠ উপাদান আশ্রয় ব্যতীত অগ্নি প্রজ্জ্বলন হয়; মানব, আমি সেই প্রীতিকে তৎসদৃশ বলি, যেই প্রীতি কাম্য-বস্তুর অবলম্বন বিনা, অকুশল ধর্মের সহায়তা বিনা উৎপন্ন হয়।</p>
<p>মানব, কোন প্রকার প্রীতি কাম্যবস্তুর আশ্রয় ব্যতীত, অকুশল ধর্মের সহায়তা ভিন্ন উৎপন্ন হয়? এক্ষেত্রে মানব, কাম হইতে বিবিক্ত হইয়া… প্রথম ধ্যান লাভ করিয়া বিহার করেন। মানব, এই ধ্যানজ প্রীতিও কাম্য-বস্তুর সংশ্রব ব্যতীত, অকুশল ধর্মের সহায়তা ভিন্ন উৎপন্ন হয়। পুনশ্চ মানব, ভিক্ষু বিতর্ক-বিচারের উপশম-হেতু… দ্বিতীয় ধ্যান লাভ করিয়া বিহার করেন। মানব, এই প্রীতিও কাম ও অকুশল ধর্মের সহায়তা ব্যতীত উৎপন্ন হয়।</p>
<p>৪৬৯. মানব, পুণ্য-সম্পাদনের ও কুশল আরাধনার নিমিত্ত ব্রাহ্মণেরা যেই পঞ্চধর্ম প্রজ্ঞাপন করেন; উহাদের কোনো ধর্মকে তাহারা পুণ্য-ক্রিয়ার তথা কুশল আরাধনার নিমিত্ত সর্বাপেক্ষা মহাফলপ্রদ বলিয়া থাকেন?”</p>
<p>“ভো গৌতম,… যে পঞ্চধর্ম ব্রাহ্মণেরা প্রজ্ঞাপন করেন, তন্মধ্যে ত্যাগধর্মকেই তাঁহারা… সর্বাপেক্ষা অধিক ফলপ্রদ বলেন।”</p>
<p>“তাহা কী মনে করো, মানব, এখানে কোনো ব্রাহ্মণের গৃহে মহাযজ্ঞ উপস্থিত হইল। ‘অমুক ব্রাহ্মণের মহাযজ্ঞ উপভোগ করিব’ এই ভাবিয়া তখন দুইজন ব্রাহ্মণ আসিলেন, তন্মধ্যে একজনের এরূপ চিন্তা হইল : ‘ভোজনশালায় (ভত্তগ্‌গে) প্রথম আসন প্রথমজন তথা প্রথম পিণ্ড আমি পাইতে চাই, অন্য ব্রাহ্মণেরা ভোজন-শালায় অগ্র আসন, জল ও পিণ্ড পাইবে না।’ দৈবাৎ এমন কারণ ঘটিল, মানব, অপর ব্রাহ্মণই… প্রথম পিণ্ড পাইল, আর সে-ই ব্রাহ্মণ পাইল না…। তখন ‘আমার প্রথম পিণ্ড লাভ হইল না’ (এই ধারণায়) সে কোপিত হইল, অসন্তুষ্ট হইল। মানব, ব্রাহ্মণেরা ইহার কি ফল প্রকাশ করেন?”</p>
<p>“ভো গৌতম, এতদ্বারা কেহ কোপিত, অসন্তুষ্ট হউক, এক্ষেত্রে ব্রাহ্মণেরা এরূপ দান কখনো করেন না। কিন্তু এ অবস্থায় অনুকম্পাবশতই (অনুকম্পা জাতিক) দান দিয়া থাকেন।”</p>
<p>তাহা হইলে মানব, ব্রাহ্মণদের জন্য এই অনুকম্পা স্বভাব (অনুগ্রহ বুদ্ধি) ষষ্ঠ পুণ্যক্রিয়া বস্তু হয়।”</p>
<p>“এইরূপ হইলে, ভো গৌতম,… এই অনুকম্পা স্বভাব ষষ্ঠ পুণ্যক্রিয়া বস্তু হয়।” (সুতরাং পঞ্চবিধ পুণ্যক্রিয়া বস্তু ইহা একান্ত ঠিক নহে।)</p>
<p>“মানব, পুণ্য-সম্পাদন ও কুশল আরাধনার্থ ব্রাহ্মণেরা পঞ্চধর্ম প্রকাশ করেন, এই পঞ্চধর্ম কাহাদের মধ্যে অধিক দেখা যায় গৃহস্থদের কিংবা প্রব্রজিতদের মধ্যে?”</p>
<p>“… ভো গৌতম,… যে পঞ্চধর্ম ব্রাহ্মণেরা প্রজ্ঞাপন করেন, সেই পঞ্চধর্ম প্রব্রজিতদের মধ্যে অধিক দেখিতে পাই, গৃহস্থদের মধ্যে স্বল্পতর। ভো গৌতম,… গৃহস্থ মহার্থ, মহাকৃত্য, মহাধিকরণ, মহা সমারম্ভযুক্ত। সুতরাং সদাসর্বদা সত্যবাদী হইতে পারে না।…প্রব্রজিত জীবন অল্পার্থ, অল্পকৃত্য, অল্পাধিকরণ, অল্প সমারম্ভযুক্ত। সুতরাং সদাসর্বদা সত্যবাদী হইতে সমর্থ। গৃহস্থ… মহা সমারম্ভযুক্ত। সুতরাং সতত নিরন্তর তপস্বী হইতে সমর্থ হয় না…, ব্রহ্মচারী হইতে সমর্থ হয় না…, স্বাধ্যায়বহুল হইতে পারে না। অপর পক্ষে… প্রব্রজিত জীবন… অল্প সমারম্ভযুক্ত হয়; সুতরাং সদাসর্বদা স্বাধ্যায়বহুল হইতে পারেন। পুণ্যক্রিয়া ও কুশল আরাধনার নিমিত্ত ব্রাহ্মণেরা যেই পঞ্চধর্ম প্রজ্ঞাপন করেন, আমি সেই পঞ্চধর্ম প্রব্রজিতদের মধ্যে অধিক দেখিতে পাই, গৃহস্থদের মধ্যে স্বল্পতর।”</p>
<p>“মানব, পুণ্যের সম্পাদন ও কুশলের আরাধনার নিমিত্ত ব্রাহ্মণেরা যে পঞ্চধর্ম প্রজ্ঞাপন করেন, উহাদিগকে আমি বৈর-রহিত, হিংসা-রহিত মৈত্রী-চিত্ত সম্প্রসারণের নিমিত্ত পরিবার বা সহায়ক বলি।</p>
<p>এক্ষেত্রে মানব, কোনো ভিক্ষু সত্যবাদী হয়, ‘আমি সত্যবাদী হইয়াছি,’ সে এই ধর্ম-বেদ (জ্ঞান) লাভ করে, অর্থ-বেদ লাভ করে, আর ধর্ম-সংযুক্ত প্রামোদ্য লাভ করে। যাহা কুশল সম্পর্কিত প্রামোদ্য, উহাকে আমি বৈর-রহিত, ব্যাপাদ-রহিত সেই মৈত্রী-চিত্তের সম্প্রসারণে পরিবার বলি,…।” [তপশ্চর্যা, ব্রহ্মচর্য, স্বাধ্যায়বহুল, ত্যাগবহুল; এই ধর্মসমূহের সমন্বয় এরূপে বর্ণনীয়।]</p>
<p>৪৭০. এরূপ কথিত হইলে শুভমানব ভগবানকে বলিলেন, “ভো গৌতম, ইহা শুনা যায় যে শ্রমণ গৌতম ব্রহ্মাগণের সহব্যতার (সারূপ্যের) মার্গ উপদেশ করেন?”</p>
<p>“তাহা কী মনে করো, মানব, নলকার গ্রাম এ স্থান হইতে সমীপে, এ স্থান হইতে দূরে নহে?”</p>
<p>“হ্যাঁ, ভো গৌতম, নলকার গ্রাম হইতে সমীপে, দূরে নহে।”</p>
<p>“তবে কী মনে করো, মানব, এ স্থানে এই নলকার গ্রামে কোনো পুরুষ যদি জাত ও বর্ধিত হয়; নলকার গ্রাম হইতে সদ্য-নিষ্ক্রান্ত, সেই পুরুষকে (কেহ) নলকার গ্রামের মার্গ সম্বন্ধে জিজ্ঞাসা করে, তবে মানব, সেই গ্রামে জাত ও বর্ধিত পুরুষের দ্বিধা কিংবা স্তব্ধ-ভাব হইবে কি?”</p>
<p>“নিশ্চয় না, ভো গৌতম!”</p>
<p>“তার কারণ কী?”</p>
<p>“ভো গৌতম, সে পুরুষ নলকার গ্রামে জাত ও বর্ধিত। সুতরাং নলকার গ্রামের সমস্ত মার্গই তাহার সুবিদিত।”</p>
<p>“ব্রাহ্মণ, নলকার গ্রামে জাত ও বর্ধিত পুরুষের-ওই গ্রামের মার্গ সম্বন্ধে জিজ্ঞাসিত হইলে ক্বচিৎ দ্বিধা ও স্তব্ধ-ভাব হইতে পারে; কিন্তু ব্রহ্ম-লোক বা ব্রহ্মলোকগামী প্রতিপদা সম্বন্ধে জিজ্ঞাসিত হইলে তথাগতের কখনো দ্বিধাভাব কিংবা স্তব্ধতা হইবে না। মানব, আমি ব্রহ্মাদিগকে জানি, ব্রহ্মলোক জানি, আর ব্রহ্মলোকগামী প্রতিপদা জানি, যেরূপে প্রতিপন্ন হইয়া ব্রহ্মারা ব্রহ্মলোকে উৎপন্ন হইয়াছে তাহাও আমি প্রকৃষ্টরূপে অবগত আছি।”</p>
<p>“ভো গৌতম, আমি শুনিয়াছি-শ্রমণ গৌতম ব্রহ্মাগণের সহব্যতার মার্গ দেশনা করেন; সাধু, ভবৎ গৌতম আমাকে ব্রহ্মাগণের সহব্যতার মার্গ উপদেশ করুন।”</p>
<p>“তাহা হইলে, মানব, শুন, উত্তমরূপে মনোযোগ রাখ, কহিতেছি।”</p>
<p>“হ্যাঁ, ভো, (বলিয়া) শুভমানব ভগবানকে প্রত্যুত্তর দিলেন।</p>
<p>৪৭১. ভগবান ইহা বলিলেন, “মানব, ব্রহ্ম সহব্যতার মার্গ কী? এক্ষেত্রে মানব, ভিক্ষু মৈত্রীপূর্ণ চিত্তে একদিক প্রসারিত করিয়া বিহার করে তথা দ্বিতীয়, তৃতীয়, চতুর্থ, এই প্রকারে ঊর্ধ্ব, অধ, পার্শ্ব বা অনুদিক, সর্বত্র, সমগ্র আত্মবৎ চিন্তায় সর্ব প্রাণীময় বিশ্বে বৈর-রহিত, বিদ্বেষ-রহিত, বিপুল, মহদ্গত, অপ্রমাণ মৈত্রী সমন্বিত চিত্ত প্রসারিত করিয়া বিহার করে। মানব, এই প্রকারে ভাবিত মৈত্রী চিত্তবিমুক্তি দ্বারা প্রমাণকৃত যে ভাবনাময় কর্ম হয়, সে (কামাবচর) কর্ম রূপাবচর কর্মে স্বীয় অবকাশ করিতে পারে না, সে কর্ম তথায় প্রতিষ্ঠিত থাকে না। যেমন মানব, শঙ্খধম (শঙ্খবাদক) অল্পায়াসেই চতুর্দিকে বিঘোষিত করে, সেইরূপ মানব, এই প্রকারে ভাবিত মৈত্রী চিত্তবিমুক্তি দ্বারা যে প্রমাণকৃত কর্ম সম্পাদিত হয়, তাহা তথায় (ফলদানের) অবসর পায় না, তাহা তথায় প্রতিষ্ঠিত থাকে না, মানব, এই মৈত্রীও ব্রহ্ম-সহব্যতার মার্গ।</p>
<p>পুনরায় মানব, ভিক্ষু করুণা (পরের দুঃখ মোচন-প্রেরণা)-সহগত চিত্ত দ্বারা…, মুদিতা (পরের উন্নতি-অনুমোদন) সংযুক্ত চিত্ত দ্বারা…, উপেক্ষা (সমদর্শন) সংযুক্ত চিত্ত দ্বারা সর্বত্র, সমগ্র আত্মবৎ চিন্তায়, সত্ত্ব-সমন্বিত বিশ্ব পরিব্যাপ্ত করিয়া বিহার করে। মানব, এই প্রকারে ভাবিত উপেক্ষা চিত্তবিমুক্তি দ্বারা যে প্রমাণকৃত কর্ম সম্পাদিত হয়, উহা তথায় সংলগ্ন হয় না, উহা তথায় প্রতিষ্ঠিত থাকে না। হে মানব, এই উপেক্ষাও ব্রহ্ম-সহব্যতার মার্গ।”</p>
<p>৪৭২. এইরূপ উক্ত হইলে তোদেয় পুত্র শুভমানব ভগবানকে ইহা বলিলেন, “আশ্চর্য, ভো গৌতম, আশ্চর্য, ভো গৌতম, যেমন অধঃমুখকে ঊর্ধ্বমুখ করা হয়,…। সুতরাং আমি ধর্ম ও ভিক্ষুসংঘের সহিত মহামান্য ভগবানের শরণ গ্রহণ করিতেছি। প্রভু গৌতম, আজ হইতে আমাকে অঞ্জলিবদ্ধ শরণাগত উপাসকরূপে স্বীকার করুন। ভো গৌতম, এখন যাই, আমাদের বহুকৃত্য, বহু করণীয়।”</p>
<p>“মানব, তুমি এখন যাহা সময়োচিত মনে করো, তাহা করিতে পার।”</p>
<p>তখন… শুভমানব ভগবানের ভাষণ অভিনন্দন ও অনুমোদন করিয়া আসন হইতে উঠিয়া ভগবানকে অভিবাদন ও প্রদক্ষিণ করিয়া প্রস্থান করিলেন।</p>
<p>সেই সময় জাণুশ্রোণি ব্রাহ্মণ দিবা-দ্বিপ্রহরে সর্বশ্বেত বর্ণের অশ্বরথে আরোহণ করিয়া শ্রাবস্তী হইতে বাহিরে যাইতেছেন। জাণুশ্রোণি ব্রাহ্মণ… শুভমানবকে দূর হইতে আসিতে দেখিলেন এবং শুভ মানবকে বলিলেন, “হন্দ, মাননীয় ভারদ্বাজ, দিবা-দ্বিপ্রহরে কোথা হইতে আসিতেছেন?”</p>
<p>“এই এখান হইতেই, ভো, আমি শ্রমণ গৌতমের নিকট হইতে আসিতেছি।”</p>
<p>“মাননীয় ভারদ্বাজ, শ্রমণ গৌতমের প্রজ্ঞা-ব্যক্ততা সম্বন্ধে কেমন মনে করেন, তাঁহাকে পণ্ডিত মনে হয়?”</p>
<p>“ওহে মহাশয়, আমি কে, আর শ্রমণ গৌতমের প্রজ্ঞা-ব্যক্ততার বিষয় জানিতে পারি, কি সাধ্য আমার? যিনি শ্রমণ গৌতমের প্রজ্ঞা-ব্যক্ততার সম্বন্ধে জানেন, তিনিও তাদৃশ হইবেন, নহে কি?”</p>
<p>“মাননীয় ভারদ্বাজ, কিন্তু শ্রমণ গৌতমকে উদার প্রশংসায় প্রশংসা করিতেছেন।”</p>
<p>“মহাশয়, আমি কে, আর শ্রমণ গৌতমকে প্রশংসা করিব, আমার কী সাধ্য? প্রভু গৌতম প্রশংসিত অপেক্ষা প্রশংসিতই, তিনি দেব-মানবের শ্রেষ্ঠ হন। মহাশয়, ব্রাহ্মণেরা পুণ্য সম্পাদনের জন্য ও কুশল আরাধনার জন্য যে পঞ্চধর্ম প্রজ্ঞাপন করেন, শ্রমণ গৌতম উহাদিগকে বৈরীহীন, বিদ্বেষহীন মৈত্রীচিত্তের ভাবনায় পরিবার বা সহায়ক বলেন।”</p>
<p>এইরূপ কথিত হইলে জাণুশ্রোণি ব্রাহ্মণ সর্বশ্বেত অশ্বরথ হইতে অবতরণ করিয়া, উত্তরাসঙ্গ একাংস করিয়া, যে দিকে শ্রমণ গৌতম আছেন, সেদিকে যুক্তাঞ্জলি প্রণাম করিয়া উদান (উল্লাসধ্বনি) উচ্চারণ করিলেন, “রাজা পসেনদি কোশলের একান্তই সৌভাগ্য, যাহার রাজ্যে তথাগত অর্হৎ সম্যকসম্বুদ্ধ বিহার করিতেছেন। রাজা পসেনদি কোশলের মহালাভ সুলব্ধ হইয়াছে।”</p>
<p class='endsutta'>শুভ সূত্র সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
