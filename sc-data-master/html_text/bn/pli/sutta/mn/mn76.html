<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn76' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>৩. পরিব্রাজক-বর্গ</li>
</ul>
<h1>৬. সন্দক সূত্র</h1>
</header>
<p>২২৩. আমি এইরূপ শুনিয়াছি। এক সময় ভগবান কৌসম্বীতে ঘোষিতারামে বাস করিতেছেন। সেই সময় পঞ্চশত পরিব্রাজকের মহৎ পরিব্রাজক পরিষদের সহিত সন্দর পরিব্রাজক প্রক্ষগুহায় বাস করিতেছিলেন। তখন আয়ুষ্মান আনন্দ সায়ংকালীন ধ্যান হইতে উঠিয়া ভিক্ষুদিগকে আহ্বান করিলেন, “বন্ধুগণ, চলুন, যেখানে দেবকৃত-শুভ্র আছে, গুহা দর্শনার্থ আমরা তথায় যাই।”</p>
<p>“হ্যাঁ, বন্ধু,” (বলিয়া) সে ভিক্ষুগণ আয়ুষ্মান আনন্দকে সম্মতি জ্ঞাপন করিলেন।</p>
<p>তখন আয়ুষ্মান আনন্দ বহু ভিক্ষুর সহিত যেখানে দেবকৃত-শুভ্র, তথায় উপস্থিত হইলেন।</p>
<p>সেই সময় সন্দক পরিব্রাজক বৃহৎ পরিব্রাজক পরিষদের মধ্যে বহুবিধ নিরর্থক কথায়; যথা : রাজ-কথা, চোর-কথা, মহামাত্য-কথা, সেনা-কথা, ভয়-কথা, যুদ্ধ-কথা, অন্ন-কথা, পান-কথা, বস্ত্র-কথা, শয়ন-কথা, মালা-কথা, গন্ধ-কথা, জ্ঞাতি-কথা, যান-কথা, গ্রাম-কথা, নিগম-কথা, নগর-কথা, জনপদ-কথা, স্ত্রী-কথা, শূর-কথা, বিশিখা (রাস্তাবাসীদের)-কথা, কুম্ভস্থান (জলঘাটে কুম্ভবাসীদের)-কথা, পূর্বপ্রেত (অতীত-জ্ঞাতি)-কথা, নানাত্ব-কথা, লোক-আখ্যায়িকা, সমুদ্র-আখ্যায়িকা ইতি ষড়বিধ ভবাভব (এরূপ হইয়াছে বা এরূপ হয় নাই)-কথা আদিতে উচ্চনাদ, উচ্চশব্দ, মহাকোলাহলে নিরত অবস্থায় উপবিষ্ট ছিলেন। সন্দক পরিব্রাজক দূর হইতেই আয়ুষ্মান আনন্দকে আসিতে দেখিলেন,) দেখিয়া আপন পরিষদকে বলিলেন, “আপনারা সকলে নীরব হউন, শব্দ করিবেন না। এই যে শ্রমণ গৌতমের শিষ্য শ্রমণ আনন্দ আসিতেছেন। শ্রমণ গৌতমের যে-সকল শ্রাবক কৌশাম্বীতে বাস করেন তাঁহাদের অন্যতর এ শ্রমণ আনন্দ। এই আয়ুষ্মানগণ নিঃশব্দকামী, নীরব বুদ্ধ দ্বারা বিনীত ও অল্পশব্দের প্রশংসাকারী হন।” পরিষদ অল্পশব্দ জানিয়া সম্ভবত তিনি এখানে আসার ইচ্ছা করিতে পারেন। তখন সে পরিব্রাজকগণ মৌনাবলম্বন করিলেন।</p>
<p>২২৪. তখন আয়ুষ্মান আনন্দ যেখানে সন্দক পরিব্রাজক আছেন, তথায় গেলেন। সন্দক পরিব্রাজক আয়ুষ্মান আনন্দকে বলিলেন, “আনন্দ, আপনি আসুন, স্বাগতম মাননীয় আনন্দের। চিরকাল পর মাননীয় আনন্দ এদিকে আগমনের সুযোগ করিলেন। বসুন, মহানুভব আনন্দ, এই যে আসন সজ্জিত।”</p>
<p>আয়ুষ্মান আনন্দ সজ্জিত আসনে উপবেশন করিলেন। সন্দক পরিব্রাজকও এক নিচ-আসন লইয়া একান্তে বসিলেন।</p>
<p>আয়ুষ্মান আনন্দ একান্তে উপবিষ্ট সন্দক পরিব্রাজককে বলিলেন, “সন্দক, এখানে কি আলোচনায় (আপনারা) উপবিষ্ট ছিলেন? ইতিমধ্যে আপনাদের কি কথাই বা মাঝখানে অসম্পূর্ণ রহিল?”</p>
<p>“রেখে দিন (থাক) সে কথা, ভো আনন্দ, যে কথায় আমরা এখানে বসিয়াছিলাম পরেও ওকথা মাননীয় আনন্দের পক্ষে শ্রবণ করা দুর্লভ হইবে না। সাধু (বেশ), স্বীয় আচার্যমতের ধর্মকথা মহানুভব আনন্দের প্রতিভাত হউক।”</p>
<p>“তাহা হইলে, সন্দক, শুনুন, উত্তমরূপে মনে রাখুন, আমি ভাষণ করিব।”</p>
<p>“ভাল কথা” (বলিয়া) সন্দক পরিব্রাজক আয়ুষ্মান আনন্দকে উত্তর দিলেন।</p>
<p>আয়ুষ্মান আনন্দ বলিলেন, “সেই ভগবান সর্বজ্ঞ, সর্বদর্শী, অর্হৎ, সম্যকসম্বুদ্ধ চারি প্রকার অব্রহ্মচর্যবাস বর্ণনা করিয়াছেন, আর চারি আশ্বাস (ভরসা) রহিত ব্রহ্মচর্যবাস (সন্যাস) বলিয়াছেন যাহাতে বিজ্ঞ-পুরুষ নিশ্চয় ব্রহ্মচর্যবাস করেন না। বাস করিলেও ন্যায় (নির্বাণ) কুশল (নিরবদ্য) ধর্ম আরাধনা করিতে সমর্থ হন না।”</p>
<p>“হে আনন্দ, সেই ভগবান… কোনো চারি প্রকার অব্রহ্মচর্যবাস… বর্ণনা করিয়াছেন?”</p>
<p>২২৫. “সন্দক, জগতে কোনো শাস্তা (গুরু, পন্থাচালক) এরূপ মতবাদী ও এরূপ দৃষ্টিসম্পন্ন হন, ‘দানের ফল নাই, যজ্ঞের ফল নাই, হোমের ফল নাই, সুকৃত-দুষ্কৃত কর্মের ফল-বিপাক নাই, পরলোকস্থের ইহলোক নাই, ইহলোকস্থের পরলোক নাই, মাতৃ-কর্তব্যের ফল নাই, পিতৃ-কর্তব্যের ফল নাই, ঔপপাতিক (মৃত্যুর পর উৎপন্ন হইবার মত) সত্ত্ব নাই। এমন কোনো সম্যকগত ও সম্যক প্রতিপন্ন শ্রমণ-ব্রাহ্মণ নাই যাঁহারা ইহলোক ও পরলোক স্বয়ং অভিজ্ঞা দ্বারা প্রত্যক্ষ করিয়া (পরকে) প্রকাশ করেন। এই পুরুষ চতুর্মহাভূতময়। যখন মৃত্যু হয়, (দেহের) পৃথিবী (বাহিরের) পৃথিবী কায়ে উপনীত হয়; মিশিয়া যায়; আপ আপ-কায়ে… মিশিয়া যায়; তেজ তেজ-কায়ে… মিশিয়া যায়; বায়ু বায়ু-কায়ে… মিশিয়া যায়। ইন্দ্রিয়সমূহ আকাশে সংক্রমণ করে, পুরুষেরা মঞ্চে করিয়া মৃতদেহ লইয়া যায়, শ্মশানে দাহ পর্যন্ত পদসমূহ (গুণ-দোষ বা পদচিহ্ন) জানা যায়। অস্থিগুলি কপোত-শুভ্র হয়। দানাদি আহুতিরাশি ভস্মে পর্যবসিত হয়। দান ধূর্তের নির্দেশ, যাঁহারা কিছু আস্তিকবাদ বলেন তাঁহাদের বাক্য তুচ্ছ, মিথ্যা-বিলাপ। মূর্খ বা পণ্ডিত দেহ-ত্যাগের পর (সকলেই) উচ্ছিন্ন হইয়া যায়, বিনষ্ট হইয়া যায়, মৃত্যুর পর কেহ থাকে না।’ সন্দক, এই সম্বন্ধে বিজ্ঞ-পুরুষ এই প্রকার বিচার করেন, এই মাননীয় শাস্তা (শিক্ষাদাতা) এরূপ বাদী, এরূপ দৃষ্টিসম্পন, ‘দানফল নাই…। যদি এই শাস্তার বাক্য সত্য হয়, তবে (পুণ্য) না করিলেও এই মতে আমার কৃত হইয়াছে, (ব্রহ্মচর্য) বাস না করিয়াও আমার ব্রহ্মচর্য পূর্ণ হইয়াছে। এই শ্রমণধর্মে (নাস্তিকগুরু আর আমি) আমরা উভয়ে সমসম শ্রামণ্য প্রাপ্ত হইয়াছি। আমি বলি না যে আমরা দুইজনই দেহ-ত্যাগে উচ্ছিন্ন হইব, বিনাশ হইব, মৃত্যুর পর আর থাকিব না। তবে এই মাননীয় শাস্তার এই যে নগ্নতা, মুণ্ডতা, উৎকট তপস্যা (উক্কুটিকপ্পধান) ও কেশশ্মশ্রু লুঞ্চন (ছেদন) নিরর্থক (নিষ্প্রয়োজন), যেহেতু আমি যখন পুত্র-সম্বাধ শয্যায় (গৃহে) বাস করিয়া, কাশীজাত চন্দন চর্চিত হইয়া, মালা-সুগন্ধ-বিলেপন ধারণ করিয়া, সোনা-চাঁদি গ্রহণ করিয়াও মৃত্যুর পর এই মান্য শাস্তার সহিত সমগতি প্রাপ্ত হইব। তখন আমি কি বুঝিয়া, কি দেখিয়া এই (নাস্তিকবাদী) শাস্তার সমীপে ব্রহ্মচর্য আচরণ করিব? (এই প্রকারে) ইহা অব্রহ্মচর্যবাস বিদিত হইয়া সে উদাসীন হয়, সেই ব্রহ্মচর্য হইতে চলিয়া যায়।’ সন্দক, ইহাই সেই… ভগবান প্রথম অব্রহ্মচর্যবাস বলিয়াছেন যাহাতে বিজ্ঞ-পুরুষ…।” (১)</p>
<p>২২৬. “পুনরায় সন্দক, জগতে কোনো শাস্তা এরূপ বাদী ও এরূপ দৃষ্টি-সম্পন্ন হন, ‘(স্বহস্তে, পাপ) করিলে, (আদেশ দ্বারা) করাইলে, (অঙ্গ-প্রত্যঙ্গ) ছেদন করিলে, করাইলে, পরকে-দণ্ডাঘাত করিলে, করাইলে, শোকার্ত করাইলে, কষ্ট দেওয়াইলে, দলন করিলে, করাইলে, প্রাণিহত্যা করিলে, করাইলে, চুরি করিলে, করাইলে, সন্ধিচ্ছেদ করিলে, গ্রাম লুণ্ঠন করিলে, এক ঘর লুট করিলে, পথে ডাকাতি করিলে, পরদার গমন করিলে, মিথ্যা বলিলে, পাপ ইচ্ছায় করিলেও তাহাতে পাপ হয় না। ক্ষুরসম ধারাল চক্র দ্বারা যদি কেহ এই পৃথিবীর প্রাণীগণকে এক মাংসরাশি, এক মাংসপুঞ্জ করে, তাহার দরুন পাপ হইবে না, পাপের আগমন হইবে না। যদি হত্যা করিতে করিতে, আঘাত করিতে করিতে, ছেদন করিতে করিতে, ছেদন করাইতে করাইতে, তাড়ন করিতে করিতে ও করাইতে করাইতে গঙ্গার দক্ষিণতীরে যায়, তথাপি তদ্দরুন পাপ নাই, পাপের আগমন নাই। আবার দান দিতে দিতে ও দেওয়াইতে দেওয়াইতে, যজ্ঞ করিতে করিতে ও করাইতে করাইতে যদি গঙ্গার উত্তরতীরেও যায় তদ্দরুন পুণ্য হয় না, পুণ্যের আগমনও হয় না। দান, (ইন্দ্রিয়) দম, সংযম, সত্য দ্বারা পুণ্য নাই, পুণ্যের আগমন নাই।’ সন্দক, তৎসম্বন্ধে বিজ্ঞ-পুরুষ এ প্রকার চিন্তা করেন, এই মান্য শাস্তা এই মতবাদী, এই দৃষ্টিসম্পন্ন হন, ‘করিলে ও করাইলে…। যদি এই শাস্তার বাণী সত্য হয়…। তবে আমরা উভয়েই সমান শ্রামণ্য (সমভাব) প্রাপ্ত হইয়াছি।… দুইজনেরই করিবার সময় পাপ হয় না।… তবে এই শাস্তার নগ্নতা… নিরর্থক।…।’ ইহাই সন্দক, সেই… ভগবান দ্বিতীয় অব্রহ্মচর্যবাস বলিয়াছেন…।” (২)</p>
<p>২২৭. “পুনশ্চ সন্দক, জগতে কোনো শাস্তা এরূপবাদী ও এরূপ দৃষ্টি-সম্পন্ন হন, ‘সত্ত্বদের সংক্লেশের নিমিত্ত কোনো হেতু নাই, প্রত্যয় নাই। অহেতু অপ্রত্যয়াৎ সত্ত্বগণ সংক্লেশ (চিত্ত-মালিন্য) প্রাপ্ত হয়। সত্ত্বদের চিত্ত-বিশুদ্ধির কোনো হেতু নাই, প্রত্যয় নাই। হেতু ও প্রত্যয় ব্যতীত প্রাণীরা বিশুদ্ধ হয়। (তন্নিমিত্ত) বল নাই, বীর্য নাই, পুরুষের স্থাম বা দৃঢ়তা নাই, পুরুষ পরাক্রমের প্রয়োজন নাই। সর্বসত্ত্ব, সর্বপ্রাণী, সর্বভূত ও সর্বজীব অবশী (অস্বাধীন), বল-বীর্যহীন, নিয়তি-সঙ্গতি স্বভাবে বিভিন্নরূপে পরিণত হইয়া ষড়বিধ জাতিতে সুখ-দুঃখ ভোগ করিতে থাকে।… যদি… এই শাস্তার বাণী সত্য হয়…। তবে আমরা উভয়েই হেতু-প্রত্যয় বিনাই শুদ্ধ হইয়া যাইব।…।’ ইহাই সন্দক, সেই… ভগবান তৃতীয় অব্রহ্মচর্যবাস বলিয়াছেন।… ”(৩)</p>
<p>২২৮. পুনশ্চ সন্দক, লোকে কোনো শাস্তা এরূপবাদী ও এরূপ দৃষ্টিসম্পন্ন হন, ‘এই সপ্তকায় অকৃত, অকৃত-বিধান, অনির্মিত অনির্মাপিত, বন্ধ্যা (অফল), কূটস্থ (পর্বত কূটবৎ স্থিত), ঐশিক স্তম্ভবৎ স্থির থাকে; তাহারা বিচলিত হয় না, বিকার প্রাপ্ত হয় না, একে অন্যের বাধা সৃষ্টি করে না, পরস্পরের সুখ, দুঃখ কিংবা সুখ-দুঃখের নিমিত্ত হইতে সমর্থ নহে। সেই সপ্তকায় কী? পৃথিবী-কায় (সমূহ), আপ-কায়, তেজ-কায়, বায়ু-কায়, সুখ, দুঃখ ও জীব, এই সপ্ত। এই সপ্তকায় অকৃত… সুখ-দুঃখের নিমিত্ত হইতে সমর্থ নহে। তথায় হন্তা (হত্যাকারী) নাই কিংবা ঘাতয়িতা (হত্যার আদেশদাতা) নাই, শ্রোতা নাই, বক্তা নাই, বিজ্ঞাত নাই, বিজ্ঞাপক নাই। যাহারা তীর্ণ শস্ত্র দ্বারা শিরচ্ছেদও করে (তথাপি) কেহ কাহারও জীবন নাশ করে না। সপ্তবিধ কায়ার অভ্যন্তরে বিবরে (খালিস্থানে) শস্ত্র পতিত হয় বা প্রবেশ করে। ইহারাই প্রধান যোনি, চৌদ্দশত-সহস্র, (অপর) ষাটশত, ছয়শত ও পঞ্চশত কর্ম, পঞ্চ ও তিন কর্ম, এক কর্ম ও অর্ধ কর্ম, বাষট্টি প্রতিপদ, বাষট্টি অন্তরকল্প, ছয় অভিজাতি, আট পুরুষ ভূমি, ঊনপঞ্চাশ আজীব শত, একূন পঞ্চাশ পরিব্রাজক শত, ঊনপঞ্চাশ শত নাগের আবাস, বিংশ শত ইন্দ্রিয়, ত্রিংশ শত নিরয়, ছত্রিশ রজোধাতু, সপ্ত সংজ্ঞাপন (পশু) গর্ভ, সপ্তঅসংজ্ঞাবান (শম্য) গর্ভ, সপ্ত (ইক্ষু আদি) গ্রন্থ জাত গর্ভ, সপ্তদেব, সপ্তমনুষ্য, সাত পিশাচ, সাত সরোবর, সপ্তগ্রন্থি (পমুটা), সপ্তমহাপ্রপাত, সাতশ ক্ষুদ্র প্রপাত, সাত মহাস্বপ্ন, সাতাশ ক্ষুদ্র স্বপ্ন, (ইহাতে) চুরাশি শত সহস্র মহাকল্প পর্যন্ত সন্ধাবন ও সংসরণ করিয়া মূর্খ আর পণ্ডিত (সকলে) দুঃখের অন্তসাধন করিবে। তথায় ইহা নাই-আমি এই শীল, ব্রত, তপ বা ব্রহ্মচর্য দ্বারা অপরিপক্ব কর্মকে পরিপাক করিব পরিপক্ব কর্ম ভোগ করিয়া শেষ করিব। সুখ-দুঃখকে দ্রোণ দ্বারা পরিমাণ করা যায় না, সংসারের হানি-বৃদ্ধি ও উৎকর্ষাপকর্ষ নাই, যেমন সূতারগুলি নিক্ষিপ্ত হইলে সূত্র পরিমাণেই নিঃশেষে খুলিয়া বিস্তৃত হয়, এইরূপেই মূর্খ আর পণ্ডিত (সকলেই) সন্ধাবন, সংসরণ করিয়াই দুঃখের অন্ত করিবেন।’ এই সম্বন্ধে সন্দক, বিজ্ঞ-পুরুষ এই চিন্তা করেন, ‘এখানে এই যে শাস্তা এরূপবাদী ও দৃষ্টিসম্পন্ন হন…। যেমন সূতার গুলি…। যদি এই শাস্তার বাক্য সত্য হয় তবে এক্ষেত্রে না করিয়াও আমরা কর্ম করিলাম…। সুতরাং এখানে শাস্তার নগ্নতা…।’ ইহাই সন্দক, সেই… ভগবান চতুর্থ অব্রহ্মচর্যবাস বলিয়াছেন…।” (৪)</p>
<p>“সন্দক, সেই… ভগবান এই চতুর্বিধ অব্রহ্মচর্যবাস বলিয়াছেন।”</p>
<p>“আশ্চর্য, ভো আনন্দ, অদ্ভুত, ভো আনন্দ,…। ভগবান এই চারি অব্রহ্মচর্যবাস বলিয়াছেন…। কিন্তু হে আনন্দ, সেই… ভগবান কোন চারি অনাশ্বাসিক ব্রহ্মচর্যবাস বলিয়াছেন… ?”</p>
<p>২২৯. “সন্দক, এখানে কোনো শাস্তা সর্বজ্ঞ, সর্বদর্শী, অশেষ জ্ঞানদর্শন জানার দাবি করেন : ‘চলনে, দাঁড়ানে, সুপ্ত ও জাগ্রত অবস্থায় সদাসর্বদা আমার জ্ঞানদর্শন উপস্থিত (পচ্চুপটিতং) থাকে।’ তথাপি তিনি শূন্য গৃহেও প্রবেশ করেন, (তথায়) ভিক্ষাও লাভ করেন না, কুকুরও দংশন করে, চণ্ডহস্তীরও সম্মুখীন হন, চণ্ড অশ্বের সম্মুখেও পড়েন, প্রচণ্ড গরুর সম্মুখেও পড়েন; (সর্বজ্ঞ হইয়াও) স্ত্রী-পুরুষের নাম-গোত্রও জিজ্ঞাসা করেন, গ্রাম-নিগমের নাম ও রাস্তা জিজ্ঞাসা করেন। (আপনি সর্বজ্ঞ হইয়া) এই কি (করিতেছেন)? জিজ্ঞাসিত হইলে, ‘শূন্য গৃহে প্রবেশে আমার নিয়তি ছিল, তাই প্রবেশ করিলাম, ভিক্ষা না পাইবার নিয়তি ছিল, তাই পাইলাম না, কুকুর দংশনের নিয়তি ছিল, তাই দংশিত হইলাম, হাতীর সহিত মিলনের ছিল…।’ তথায় সন্দক, বিজ্ঞ-পুরুষ এরূপ চিন্তা করেন, এই শাস্তা যখন সর্বজ্ঞের দাবি করিতেছেন… (তখন) তিনি ‘এই ব্রহ্মচর্য (পন্থা) আশ্বাসজনক নহে’ ইহা জ্ঞাত হইয়া সেই ব্রহ্মচর্য হইতে উদ্বিগ্ন হইয়া প্রস্থান করেন। ইহাই সন্দক, সেই… ভগবান প্রথম অনাশ্বাসিক ব্রহ্মচর্যবাস বলিয়াছেন…।” (১)</p>
<p>২৩০. “পুনশ্চ সন্দক, এখানে কোনো শাস্তা আনুশ্রাবিক (অনুশ্রবাশ্রিত) অনুশ্রব (শ্রুতিকে) সত্যরূপে মান্য করে। তিনি ‘(শ্রুতিতে) এরূপ’, ‘(স্মৃতিতে) এরূপ’ অনুশ্রব দ্বারা পরম্পরায় পিটক বা শাস্ত্র প্রমাণ দ্বারা ধর্মোপদেশ করেন। সন্দক, আনুশ্রাবিক অনুশ্রবকে সত্য মান্যকারী শাস্তার অনুশ্রব অনুশ্রুতও হইতে পারে, দুঃশ্রুতও হইতে পারে। তদ্রূপ (যথার্থ)ও হইতে পারে, অন্যথাও হইতে পারে। তথায় সন্দক, বিজ্ঞ-পুরুষ ইহা চিন্তা করেন, এই শাস্তা অনুশ্রাবিক…। তিনি ‘এই ব্রহ্মচর্য আশ্বাসজনক নহে’ ইহা জ্ঞাত হইয়া…। দ্বিতীয় অনাশ্বাসিক ব্রহ্মচর্যবাস বলিয়াছেন…।” (২)</p>
<p>২৩১. “পুনশ্চ সন্দক, এখানে কোনো শাস্তা তার্কিক (তর্ক বা ন্যায় শাস্ত্রজ্ঞ) মীমাংসক হন। তিনি তর্কাহরিত ও মীমাংসানুচরিত স্বীয় প্রতিভালব্ধ ধর্মের উপদেশ করেন। সন্দক, তার্কিক ও মীমাংসক শাস্তার বিচার সুতর্কিতও হইতে পারে, দুঃতর্কিতও হইতে পারে। তথাও হইতে পারে, অন্যথাও হইতে পারে।… তৃতীয় অনাশ্বাসিক ব্রহ্মচর্যবাস বলা হইয়াছে…।” (৩)</p>
<p>২৩২. “পুনশ্চ সন্দক, এখানে কোনো শাস্তা মন্দবুদ্ধি, অতিমূঢ় হন। তিনি মন্দবুদ্ধি ও মূঢ়তা-হেতু তথা তথা প্রশ্ন জিজ্ঞাসিত হইয়া বাক্য বিক্ষেপ, অমর-বিক্ষেপ প্রাপ্ত হন, ‘এরূপও আমার মত নহে, তদ্রূপও আমার মত নহে, অন্যথাও আমার মত নহে, নহেও আমার মত নহে, না-নহেও আমার মত নহে।’ তথায় সন্দক, বিজ্ঞ-পুরুষ এই চিন্তা করেন… চতুর্থ অনাশ্বাসিক ব্রহ্মচর্যবাস বলা হইয়াছে…।” (৪)</p>
<p>“সন্দক, সেই… ভগবান এই চারি প্রকার অনাশ্বাসিক ব্রহ্মচর্যবাস বলিয়াছেন…।”</p>
<p>“আশ্চর্য, ভো আনন্দ, অদ্ভুত, হে আনন্দ, এযাবৎ সে ভগবান চারি প্রকার অনাশ্বাসিক ব্রহ্মচর্য বলিয়াছেন। কিন্তু ভো আনন্দ, সেই যে শাস্তা তিনি কি মতবাদী, কি উপদেশ করেন, যাহাতে বিজ্ঞপুরুষ নিশ্চিতরূপে ব্রহ্মচর্যবাস করেন; বাস করিয়া ন্যায় ও কুশলধর্মের আরাধনা করিতে সমর্থ হন?”</p>
<p>২৩৩. “সন্দক, এক্ষেত্রে তথাগত অর্হৎ, সম্যকসম্বুদ্ধ, বিদ্যা-আচরণসম্পন্ন, সুগত, লোকবিদ, অনুত্তর-পুরুষ-দম্য সারথী, দেব-মনুষ্যদের শাস্তা, বুদ্ধ, ভগবান লোকে উৎপন্ন হইয়াছেন। তিনি দেব-নর সহিত এই লোক স্বয়ং অভিজ্ঞা দ্বারা সাক্ষাৎ করিয়া প্রকাশ করেন।… ব্রহ্মচর্য প্রকাশ করেন। সেই ধর্ম গৃহপতি বা গৃহপতিপুত্র শ্রবণ করেন…। তিনি সংশয় ত্যাগ করিয়া সংশয় রহিত হন।”</p>
<p>সন্দক, তিনি চিত্তের (সমাধির) উপক্লেশ ও প্রজ্ঞার দুর্বলকারী এই পঞ্চ নীবরণকে পরিত্যাগ করিয়া কাম ও অকুশধর্ম হইতে বিচ্ছিন্ন হইয়া সবিতর্ক-সবিচার বিবেকজ প্রীতি-সুখ সমন্বিত প্রথম ধ্যান লাভ করিয়া বিহার করেন। সন্দক, যে শাস্তার সান্নিধ্যে শ্রাবক এবম্বিধ উদার বিশেষ অধিগত হয়, তাঁহার সমীপে বিজ্ঞ-পুরুষ নিশ্চয় ব্রহ্মচর্যবাস করিবেন; বাস করিয়াই ন্যায় ও কুশলধর্মের আরাধনা করিতে সমর্থ হইবেন।”</p>
<p>“পুনশ্চ সন্দক,… ভিক্ষু দ্বিতীয় ধ্যান প্রাপ্ত হইয়া বিহার করেন।… তৃতীয় ধ্যান…। চতুর্থ ধ্যান…।… পূর্বজন্ম স্মরণ করেন,…। কর্মানুসার জন্মগ্রহণ করিতে সত্ত্বগণকে দেখিতে পান।… আসবসমূহ হইতে তাঁহার চিত্ত বিমুক্ত হয়, বিমুক্তিতে ‘বিমুক্ত’ এই জ্ঞান হয়, জন্ম ক্ষীণ হয়, ব্রহ্মচর্য সমাপ্ত হয়। করণীয় কৃত, ইহার নিমিত্ত অপর কর্তব্য নাই, জানিতে পারেন।…।”</p>
<p>২৩৪. “হে আনন্দ, যে ভিক্ষু অর্হৎ, ক্ষীণাসব, অবসিতবান, কৃত-করণীয়, পরিত্যক্ত ভার, সদর্থপ্রাপ্ত, পরিক্ষীণ ভব সংযোজন, সম্যক জ্ঞাত হইয়া বিমুক্ত; তিনি কাম ভোগ করেন কি?”</p>
<p>“সন্দক, যে ভিক্ষু অর্হৎ… বিমুক্ত হন, তিনি পঞ্চবিধ অপকর্ম আচরণ করিতে অসমর্থ হন। ক্ষীণাসব ভিক্ষু (১) জ্ঞাতসারে প্রাণিহত্যা করিতে অসমর্থ হন, (২) চুরি করিতে অসমর্থ হন, (৩)… মৈথুন সেবন করিতে অসমর্থ হন, (৪) জ্ঞানপূর্বক মিথ্যা ভাষণ করিতে অসমর্থ হন, (৫) ক্ষীণাসব ভিক্ষু পূর্বে গৃহী অবস্থার ন্যায় ভোগ্যবস্তুসমূহ সঞ্চিত রাখিয়া পরিভোগ করিতে অসমর্থ হন।…।”</p>
<p>২৩৫. “ভো আনন্দ, যে ভিক্ষু অর্হৎ ক্ষীণাসব… বিমুক্ত হন,… তাঁহার চলনে, উপবেশনে, শয়নে, জাগরণে সদাসর্বদা জ্ঞানদর্শন উপস্থিত থাকে কি ‘আমার আসব ক্ষয় হইয়াছে?’”</p>
<p>“তাহা হইলে সন্দক, তোমাকে উপমা প্রদান করিতেছি। এ ক্ষেত্রে উপমা দ্বারাও কোনো কোনো বিজ্ঞ-পুরুষেরা ভাষণের অর্থ হৃদয়ঙ্গম করিতে পারে। সন্দক, যেমন কোনো ব্যক্তির হস্ত-পদ ছিন্ন হইয়াছে। তাহার চলনে, উপবেশনে, শয়নে ও জাগরণে সদাসর্বদা তাহার হস্ত-পদ ছিন্ন। সুতরাং তাহা প্রত্যবেক্ষণ করা মাত্রই জানিতে পারে, ‘আমার হস্ত-পদ ছিন্ন হইয়াছে’। সেইরূপই সন্দক, যিনি ক্ষীণাসব… মুক্ত হইয়াছেন,… তাঁহার আসবসমূহ সদাসর্বদা ক্ষীণই থাকে। সুতরাং তাহা প্রত্যবেক্ষণ করিবার সময় তিনি জানিতে পারেন, ‘আমার আসব ক্ষীণ হইয়াছে।’”</p>
<p>২৩৬. “ভো আনন্দ, এই ধর্মবিনয়ে কত বহু মার্গ-দর্শক (নিয্যাতা) আছেন?”</p>
<p>“সন্দক, একশ, দুইশ, তিনশ, চার-পাঁচশ নহেন, পরন্তু তদপেক্ষাও অধিক নিয্যাতা এই ধর্মবিনয়ে বিদ্যমান।”</p>
<p>“আশ্চর্য, ভো আনন্দ, অদ্ভুত, হে আনন্দ, স্ব-ধর্মকে উকর্ষ করা কিংবা পরধর্মকে নিন্দা করা হইবে না। অথচ যথাস্থানে (বিস্তৃতভাবে) ধর্মদেশনা হইবে। আর এত অধিকতর নিয্যাতাও প্রদর্শিত হইল। এই মৃতবৎসারপুত্র আজীবকগণ নিজকেই উৎকর্ষ করে, পরকে করে অপকর্ষ; তিনজনকে মার্গ-দর্শক বলিয়া থাকে; যথা : নন্দবাৎস্য, কৃশ-সাংকৃত্য ও মক্খলি গোশালকে।”</p>
<p>তখন সন্দক পরিব্রাজক আপন পরিষদকে আমন্ত্রণ করিলেন, আপনারা সকলে শ্রমণ গৌতম সমীপেই ব্রহ্মচর্যবাস করুন, তথায় প্রকৃত ব্রহ্মচর্য আছে। আমার পক্ষে লাভ-সৎকার প্রশংসা ত্যাগ করা আপাতত সহজ নহে। এ প্রকারেই সন্দক পরিব্রাজক স্বীয় পরিষদকে ভগবৎ সমীপে ব্রহ্মচর্য-বাসের নিমিত্ত নিয়োজিত করিলেন।”</p>
<p class='endsutta'>সন্দক সূত্র সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
