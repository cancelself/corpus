<!DOCTYPE html>
<html>
<head>
<meta charset='UTF-8'>
<meta name='author' content='বিনয়েন্দ্রনাথ চৌধুরী'>
<title></title>
</head>
<body>
<article id='mn120' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>উপরি-পঞ্চাশ</li>
<li class='vagga'>২. অনুপদ-বর্গ</li>
</ul>
<h1>১০. সংস্কারোৎপত্তি সূত্র</h1>
</header>
<p>আমি এইরূপ শুনিয়াছি।</p>
<p>এক সময় ভগবান শ্রাবস্তী-সমীপে জেতবনে অনাথপিণ্ডিকের আরামে অবস্থান করিতেছিলেন। তথায় ভগবান ভিক্ষুদিগকে আহ্বান করিলেন, ‘ভিক্ষুগণ,’ ‘ভদন্ত’ বলিয়া ভিক্ষুগণ প্রত্যুত্তর দিলেন। ভগবান ইহা বলিলেন, ভিক্ষুগণ, তোমাদিগকে সংস্কারোৎপক্তি সম্পর্কে দেশনা করিব, উত্তমরূপে মনোযোগ-সহকারে তাহা শোন, আমি বলিতেছি। “হ্যাঁ ভদন্ত” বলিয়া ভিক্ষুগণ প্রত্যুত্তর দিলেন। ভগবান বলিলেন :</p>
<p>ভিক্ষুগণ, কোনো ভিক্ষু শ্রদ্ধা, শীল, শ্রুত, ত্যাগ ও প্রজ্ঞা সমন্বাগত হন। তিনি এইরূপ চিন্তা করেন : ‘অহো, আমি মৃত্যুর পর দেহ বিদীর্ণ হইলে পুনরায় বিত্তশালী ক্ষত্রিয়দের সহব্যতায় আবির্ভূত হইব। তিনি তাহাতে চিত্ত স্থির করেন, অধিষ্ঠান করেন ও ভাবনা করেন। তাঁহার সেই সংস্কার ও তাহাতে অবস্থান, এইরূপে ভাবিত ও বর্ধিত হইয়া তথায় উৎপত্তির জন্য সংবর্তিত হয়। ভিক্ষুগণ, এই মার্গ, এই প্রতিপদ তথায় উৎপত্তির জন্য সংবর্তিত হয়।</p>
<p>পুনরায়, ভিক্ষুগণ, কোনো ভিক্ষু শ্রদ্ধা,… প্রজ্ঞা সমন্বাগত হন।… বিত্তশালী ব্রাহ্মণ… গৃহপতিদের মধ্যে… সংবর্তিত হয়।</p>
<p>পুনরায়, ভিক্ষুগণ, ভিক্ষু শ্রদ্ধা,… সমন্বাগত হন। তিনি এইরূপ শোনেন : চাতুর্মহারাজিক দেবগণ দীর্ঘায়ু, বর্ণময় ও সুখবহুল। তিনি এইরূপ চিন্তা করেন, আহো… সংবর্তিত হয়। ত্রয়স্ত্রিংশৎ, যাম, তুষিত, নির্মাণরতি, পরনির্মিত বশবর্তী দেবগণ সম্পর্কেও এইরূপ।</p>
<p>পুনরায়, ভিক্ষুগণ, কোনো ভিক্ষু শ্রদ্ধা,… সহস্র ব্রহ্মা দীর্ঘায়ু, বর্ণময় ও সুখবহুল হন। সহস্র ব্রহ্মা, সহস্র লোকধাতু বিস্ফারিত ও পরিব্যাপ্ত (চিন্তায়) করিয়া অবস্থান করেন। যে-সকল জীব তথায় উৎপন্ন হইয়াছে, তাহাদেরও বিস্ফারিত ও পরিব্যাপ্ত করিয়া অবস্থান করেন। যেমন, কোনো চক্ষুষ্মান পুরুষ আম- (আমলকী) হাতে রাখিয়া প্রত্যবেক্ষণ করে, ঠিক এইরূপে সহস্র ব্রহ্মা… সংবর্তিত হয়। দ্বিসহস্র ব্রহ্মা, ত্রিসহস্র ব্রহ্মা, চর্তুসহস্র ব্রহ্মা, পঞ্চসহস্র ব্রহ্মা সম্পর্কেও এইরূপ।</p>
<p>পুনরায়, ভিক্ষুগণ, ভিক্ষু শ্রদ্ধা,… দশ সহস্র ব্রহ্মা… অবস্থান করেন। যেমন, উত্তম জাতীয় অষ্টাংশ সুকর্তিত বৈদূর্যমণি পাণ্ডুরবর্ণ কম্বলে নিক্ষিপ্ত হইলেও দীপ্ত ও ভাস্কর হয়, ঠিক এইরূপে… সংবর্তিত হয়।</p>
<p>পুনরায়, ভিক্ষুগণ, ভিক্ষু শ্রদ্ধা… শতসহস্র ব্রহ্মা… পরিব্যাপ্ত করিয়া অবস্থান করেন। যেমন, দক্ষকর্মকার পুত্র দ্বারা উল্কামুখে সুকৌশলে প্রক্ষিপ্ত নিষ্ক ও জাম্বুনদ (সুবর্ণমুদ্রা) পাণ্ডু কম্বলে নিক্ষিপ্ত হইয়া ভাস্বর, তপ্ত ও বিরোচিত হয়, ঠিক এইরূপে… সংবর্তিত হয়।</p>
<p>পুনরায়, ভিক্ষুগণ, ভিক্ষু শ্রদ্ধা… অভাদেবগণ… পরিত্তাভা দেবগণ, অপ্রমাণাভা দেবগণ ও আভাস্বর দেবগণ দীর্ঘায়ু… সংবর্তিত হয়।</p>
<p>পুনরায়, ভিক্ষুগণ, কোনো ভিক্ষু… শুভ দেবগণ, পরিত্তশুভ দেবগণ, অপ্রমাণশুভ দেবগণ ও শুভাকীর্ণ দেবগণ, বৃহৎ ফল দেবগণ, অবিহ দেবগণ, অতর্প দেবগণ, সুদর্শী দেবগণ, অকণিষ্ঠ দেবগণ সম্পর্কেও এইরূপ।</p>
<p>পুনরায়, ভিক্ষুগণ, কোনো ভিক্ষু শ্রদ্ধা… আকাশ-অনন্ত-আয়তন, (ধ্যানন্তরে) বিজ্ঞান-আনন্ত-আয়তন, আকিঞ্চন-আয়তন, নৈবসংজ্ঞা না সংজ্ঞায়তন ধ্যানস্তরে উপনীত দেবগণ… সংবর্তিত হয়।</p>
<p>পুনরায়, ভিক্ষুগণ, কোনো ভিক্ষু শ্রদ্ধা… সমন্বাগত হন। তিনি এরূপ চিন্তা করেন : অহো! আমি যদি আসব ক্ষয় করিয়া অনাসব চেতোবিমুক্তি ও প্রজ্ঞাবিমুক্তি দৃষ্টধর্মে স্বয়ং অভিজ্ঞা দ্বারা সাক্ষাৎকার করিয়া তাহাতে অবস্থান করিয়া বিহার করিতে পারি, তিনি আসবক্ষয় করিয়া… বিহার করেন। ভিক্ষুগণ, এই ভিক্ষু কোথাও কোনোভাবেই উৎপন্ন হন না।</p>
<p>ভগবান ইহা বলিলেন। ভিক্ষুগণ সন্তুষ্ট মনে ভগবানের ভাষণে আনন্দ প্রকাশ করিলেন।</p>
<p class='endsutta'>সংস্কাররোৎপত্তি সূত্র সমাপ্ত।</p>
<p class='endvagga'>দ্বিতীয় অনুপদ-বর্গ সমাপ্ত।</p>
<footer>
<p>অনুবাদক : <span class='author'>বিনয়েন্দ্রনাথ চৌধুরী</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
