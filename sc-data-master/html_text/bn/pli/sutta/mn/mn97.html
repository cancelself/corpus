<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn97' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>৫. ব্রাহ্মণ-বর্গ</li>
</ul>
<h1>৭. ধনঞ্জানি সূত্র</h1>
</header>
<p>৪৪৫. আমি এইরূপ শুনিয়াছি। এক সময় ভগবান রাজগৃহে বেণুবন কলন্দক-নিবাপে অবস্থান করিতেছেন। সেই সময় আয়ুষ্মান সারিপুত্র মহাভিক্ষুসংঘের সহিত দক্ষিণাগিরিতে (জনপদে) পরিক্রমা করিতেছেন। তখন কোনো ভিক্ষু রাজগৃহে বর্ষাবাস সমাপ্ত করিয়া দক্ষিণাগিরিতে যেখানে আয়ুষ্মান সারিপুত্র আছেন, সেখানে উপস্থিত হইলেন। তথায় আয়ুষ্মান সারিপুত্রের সঙ্গে… সম্মোদন করিয়া একপ্রান্তে উপবেশন করিলেন। একপ্রান্তে উপবিষ্ট সেই ভিক্ষুকে আয়ুষ্মান সারিপুত্র বলিলেন, “কেমন বন্ধু, ভগবান নীরোগে ও সুস্থ আছেন?”</p>
<p>“হ্যাঁ, বন্ধু, ভগবান নীরোগ ও সুস্থ আছেন।”</p>
<p>“কেমন, বন্ধু, ভিক্ষুসংঘ নীরোগ ও সুস্থ আছেন।”</p>
<p>“হ্যাঁ, বন্ধু, ভিক্ষুসংঘ নীরোগ ও সুস্থ আছেন।”</p>
<p>“বন্ধু, তথায় তণ্ডুল পানদ্বার সমীপে ধনঞ্জানি নামক ব্রাহ্মণ থাকেন। আবুস, ধনঞ্জানি ব্রাহ্মণ নীরোগ ও সুস্থ আছেন?</p>
<p>“বন্ধু, ধনঞ্জানি ব্রাহ্মণও নীরোগ এবং সুস্থ আছেন।”</p>
<p>“কেমন, বন্ধু, ধনঞ্জানি ব্রাহ্মণ অপ্রমত্ত আছেন?”</p>
<p>“কোথায় বন্ধু, আমাদের ধনঞ্জানি ব্রাহ্মণের অপ্রমাদ? বন্ধু, ধনঞ্জানি ব্রাহ্মণ রাজাকে আশ্রয় করিয়া ব্রাহ্মণ-গৃহপতিদিগকে লুণ্ঠন করিতেছেন (বিলুম্পতি)। ব্রাহ্মণ-গৃহপতিদিগকে আশ্রয় করিয়া রাজকে লুণ্ঠন করিতেছেন। শ্রদ্ধাসম্পন্ন কুল হইতে আনীত তাঁহার যেই শ্রদ্ধাবতী ভার্যা ছিল, সেও কালগত হইয়াছে; শ্রদ্ধাহীন কুল হইতে অপর ভার্যা আনা হইয়াছে।”</p>
<p>“বন্ধো, আমরা দুঃশ্রুত (দুঃসংবাদ) শুনিলাম। আমরা নিতান্ত দুঃশ্রুত শুনিলাম, যেহেতু আমরা ধনঞ্জানি ব্রাহ্মণের প্রমত্ততার সংবাদ শুনিলাম। যদি ক্বচিৎ কদাচিৎ ধনঞ্জানি ব্রাহ্মণের সহিত সাক্ষাৎ করিতে পারি তবে মঙ্গল, কোনো বাক্যালাপ হইলেই ভালো হয়।”</p>
<p>৪৪৬. তখন আয়ুষ্মান সারিপুত্র দক্ষিণাগিরি যথারুচি অবস্থান করিয়া পরিক্রমার্থ রাজ-গৃহাভিমুখে অগ্রসর হইলেন। ক্রমশ ধর্মপ্রচারে বিচরণ করিতে করিতে যেখানে রাজগৃহ সেখানে পৌঁছিলেন। তথায় আয়ুষ্মান সারিপুত্র রাজগৃহে বেণুবন কলন্দক-নিবাপে বিহার করিতেছেন।</p>
<p>একদিন আয়ুষ্মান সারিপুত্র পূর্বাহ্ণ সময়ে নিবাসন পরিধান করিয়া পাত্র-চীবর ধারণ করিয়া ভিক্ষাচর্যার্থ রাজগৃহে প্রবেশ করিলেন। সেই সময় ধনঞ্জানি ব্রাহ্মণ নগরের বাহিরে গোষ্ঠে গাভী দোহন করাইতেছিলেন। তখন সারিপুত্র রাজগৃহে পিণ্ডাচরণ করিয়া ভোজনের পর পিণ্ডাচরণ হইতে প্রত্যাবৃত্ত হইয়া যেখানে ধনঞ্জানি ব্রাহ্মণ আছেন, সে-স্থানে উপনীত হইলেন। ধনঞ্জানি ব্রাহ্মণ দূর হইতে আয়ুষ্মান সারিপুত্রকে আসিতে দেখিলেন। দেখিয়া আয়ুষ্মান সারিপুত্রের সমীপে আসিলেন, সমীপে আসিয়া আয়ুষ্মান সারিপুত্রকে বলিলেন, “ভো সারিপুত্র, এখানে ধারোষ্ণ দুগ্ধ পান করুন, ততক্ষণে ভোজনের সময় হইবে। (অর্থাৎ এখানেই ভোজন করিবেন।)”</p>
<p>“অলম্‌ ব্রাহ্মণ, আজকের মত আমার ভোজন-কৃত্য সমাপ্ত হইয়াছে। অমুক বৃক্ষের নিচে আমার দিবা-বিশ্রাম হইবে, তথায় আগমন করুন।”</p>
<p>“হ্যাঁ, ভো!” (বলিয়া) ধনঞ্জানি ব্রাহ্মণ আয়ুষ্মান সারিপুত্রকে প্রত্যুত্তর দিলেন।</p>
<p>তখন ধনঞ্জানি ব্রাহ্মণ প্রাতরাশ শেষ করিয়া ভোজনের পর আয়ুষ্মান সারিপুত্র সমীপে গেলেন; তথায় গিয়া আয়ুষ্মান সারিপুত্রের সাথে… সম্মোদন করিয়া একপ্রান্তে বসিলেন। একপ্রান্তে উপবিষ্ট ধনঞ্জানি ব্রাহ্মণকে আয়ুষ্মান সারিপুত্র ইহা বলিলেন, “ধনঞ্জানি, কেমন, অপ্রমত্ত আছেন তো?”</p>
<p>“ভো সারিপুত্র, কোথায় আমাদের ন্যায় গৃহী-লোকের অপ্রমাদ? যেহেতু আমাদের মাতাপিতার ভরণ-পোষণ করিতে হয়, পুত্র-দারকে লালন-পালন করিতে হয়। দাস-কর্মচারী পুরুষকে পোষণ করিতে হয়, মিত্র অমাত্যদের প্রতি কর্তব্য পালন করিতে হয়, জ্ঞাতি-সলোহিতগণের প্রতি জ্ঞাতি-সলোহিতোচিত কর্তব্য করিতে হয়, অতিথিদের আতিথেয়তা আছে, পূর্ব প্রেতদের নিমিত্ত প্রেতকৃত্য সম্পাদন করিতে হয়, দেবগণকে দেবকরণীয় করিতে হয়, রাজার প্রতি রাজোচিত কর্তব্য করিতে হয়, আর এই (নিজের) শরীরও পুষ্ট এবং বর্ধিত করিতে হয়।”</p>
<p>৪৪৭. “তাহা কী মনে করেন, ধনঞ্জানি, জগতে কোনো লোক মাতাপিতার নিমিত্ত অধর্মচারী, বিষমচারী হয়, সেই অধর্মচর্যা-হেতু তাহাকে নিরয়পালেরা নরকের দিকে আকর্ষণ করে, তখন সে (বলিতে) সুযোগ পাইবে কি? আমি মাতাপিতার নিমিত্ত অধর্মচারী, বিষমচারী হইয়াছি। অতএব নিরয়পাল, আমাকে নরকেরদিকে নিও না’। অথবা তাহার মাতাপিতা বলিতে সমর্থ হইবে কি? ‘এই ছেলে আমাদের জন্য অধর্মচারী, বিষমচারী হইয়াছে। অতএব নরকপাল, ইহাকে নরকে নিও না।’”</p>
<p>“নিশ্চয় না, সারিপুত্র, বরং উচ্চৈঃস্বরে ক্রন্দন করিলেও নিরয়পালেরা তাহাকে নরকে নিক্ষেপ করিবে।”</p>
<p>“তাহা কী মনে করেন, ধনঞ্জানি, এখানে কেহ পুত্রদার-হেতু অধর্মচারী, বিষমচারী হয়,…। দাস-কর্মচারী পুরুষের নিমিত্ত…। মিত্র-অমাত্যের জন্য…। জ্ঞাতি-সলোহিতের জন্য…। অতিথিদের নিমিত্ত…। পূর্ব-প্রেতের জন্য…। রাজার জন্য…। স্বীয় দেহের পুষ্টি ও বর্ধনের নিমিত্ত আমি অধর্মচারী, বিষমচারী হইয়াছি। অতএব নরকপাল, আমাকে নিরয়ে আকর্ষণ করিও না; কিংবা অপর কেহ বলিতে সমর্থ হইবে, স্ব-দেহের, পুষ্টি ও বর্ধনের নিমিত্ত সে অধর্মচারী, বিষমচারী হইয়াছে। অতএব নিরয়পাল, তাহাকে নরকে নিক্ষেপ করিও না?”</p>
<p>“নিশ্চয় না, ভো সারিপুত্র, বরং উচ্চৈস্বঃরে ক্রন্দন করিলেও নিরয়পালেরা তাহাকে নরকে নিক্ষেপ করিবে।”</p>
<p>৪৪৮. “তাহা কী মনে করেন, ধনঞ্জানি, যে ব্যক্তি মাতাপিতার নিমিত্ত অধর্মচারী বিষমচারী হয়, আর যে ব্যক্তি মাতাপিতার নিমিত্ত ধর্মচারী সমচারী হয়, এই উভয়ের মধ্যে কে শ্রেষ্ঠতর?”</p>
<p>“ভো সারিপুত্র, যে ব্যক্তি মাতাপিতার নিমিত্ত অধর্মচারী বিষমচারী হয়, সে শ্রেষ্ঠ নহে, আর যে ব্যক্তি মাতাপিতার নিমিত্ত ধর্মচারী সমচারী হয়, সে-ই এখানে শ্রেষ্ঠ। অধর্মচর্যা, বিষমচর্যা হইতে ধর্মচর্যা, সমচর্যাই শ্রেয়।”</p>
<p>“ধনঞ্জানি, আরও অনেক সহেতুক (ফলপ্রদ) ধার্মিক কর্মান্ত (বৃত্তি) আছে, যদ্বারা মাতাপিতার ভরণ-পোষণ, পাপকর্ম না করা ও পুণ্যমার্গ অবলম্বন করা সম্ভব।”</p>
<p>তাহা কী মনে করেন, ধনঞ্জানি, যে ব্যক্তি পুত্র-দারের নিমিত্ত…, দাস-কর্মচারী পুরুষের নিমিত্ত…, মিত্র-অমাত্যের নিমিত্ত…, জ্ঞাতি-সলোহিতের নিমিত্ত…, অতিথিদের নিমিত্ত…, পূর্বপ্রেতের নিমিত্ত…, দেবতাদের নিমিত্ত…, রাজার নিমিত্ত স্ব-দেহের পরিপুষ্টি ও পরিবর্ধন-হেতু অধর্মচারী বিষমচারী হয়, কিংবা যে ব্যক্তি স্ব-দেহের পুষ্টি ও বর্ধন-হেতু ধর্মচারী সমচারী হয়, তাহাদের কে শ্রেষ্ঠ?”</p>
<p>“ভো সারিপুত্র, যিনি স্ব-দেহের পুষ্টি ও বর্ধন-হেতু অধর্মচারী বিষমচারী হয়, তাহাকে শ্রেষ্ঠ বলি না, কিন্তু ভো সারিপুত্র, যিনি স্ব-দেহের পুষ্টি ও শ্রীবৃদ্ধিকল্পে ধর্মচারী, সমচারী হয়, তিনিই এখানে শ্রেষ্ঠ। ভো সারিপুত্র, অধর্মচর্যা ও বিষমচর্যা অপেক্ষা ধর্মচর্যা, সমচর্যাই শ্রেষ্ঠ।”</p>
<p>“ধনঞ্জানি, যুক্তিসঙ্গত বহু কর্মান্ত বিদ্যমান, যদ্বারা স্ব-দেহের পুষ্টি ও শ্রীবৃদ্ধি সাধন, পাপকর্ম পরিবর্জন ও পুণ্যমার্গ অনুসরণ করা সম্ভব।”</p>
<p>৪৪৯. তখন ধনঞ্জানি ব্রাহ্মণ আয়ুষ্মান সারিপুত্রের ভাষণ অভিনন্দন ও অনুমোদন করিয়া আসন হইতে গাত্রোত্থানপূর্বক প্রস্থান করিলেন। তৎপর ধনঞ্জানি ব্রাহ্মণ এক সময় ব্যাধিগ্রস্ত, দুঃখিত ও সাংঘাতিক পীড়িত হইলেন। তখন ধনঞ্জানি ব্রাহ্মণ কোনো ব্যক্তিকে বলিলেন, “আস, হে পুরুষ, তুমি ভগবানের নিকট যাও, তথায় গিয়া আমার বাক্যে ভগবানের পাদপদ্মে নতশিরে বন্দনা করো, আর বলো : ‘ভন্তে, ধনঞ্জানি ব্রাহ্মণ… সাংঘাতিক পীড়িত, তিনি ভগবানের পাদপদ্মে নতশিরে প্রণাম করিয়াছেন। পুনরায় যেখানে আয়ুষ্মান সারিপুত্র আছেন তথায় যাও, আমার বাক্যে আয়ুষ্মান সারিপুত্রের পদযুগল বন্দনা করো, আর বলো : ‘ভন্তে, ধনঞ্জানি ব্রাহ্মণ… সাংঘাতিক পীড়িত, তিনি আয়ুষ্মান সারিপুত্রের পাদযুগল নতশিরে বন্দনা করিতেছেন।’ আর ইহাও বলো : ‘ভন্তে, যদি আয়ুষ্মান সারিপুত্র অনুকম্পাপূর্বক ধনঞ্জানি ব্রাহ্মণের গৃহে উপনীত হন, তবে ভালো হয়।”</p>
<p>“হ্যাঁ, প্রভু,” (বলিয়া সেই ব্যক্তি ধনঞ্জানি ব্রাহ্মণকে প্রতিশ্রুতি দিয়া ভগবানের নিকট গেল, এবং ভগবানকে অভিবাদন করিয়া একপ্রান্তে বসিল। একপ্রান্তে উপবিষ্ট সে ব্যক্তি ভগবানকে কহিল, “ভন্তে, ধনঞ্জানি ব্রাহ্মণ,… সাংঘাতিক পীড়িত হন, তিনি ভগবানের পাদপদ্মে নতশিরে প্রণাম করিয়াছেন।” পুনশ্চ যেখানে আয়ুষ্মান সারিপুত্র আছেন, সে-স্থানে গেল; আয়ুষ্মান সারিপুত্রকে অভিবাদন করিয়া একপ্রান্তে বসিয়া… সারিপুত্রকে কহিল, “ভন্তে, ধনঞ্জানি ব্রাহ্মণ… সাংঘাতিক পীড়িত হন। যদি ভন্তে, আয়ুষ্মান সারিপুত্র, অনুকম্পাপূর্বক ধনঞ্জানি ব্রাহ্মণের গৃহে উপনীত হন, তবে ভালো হয়।” আয়ুষ্মান সারিপুত্র মৌনভাবে সম্মত হইলেন।</p>
<p>৪৫০. তখন আয়ুষ্মান সারিপুত্র নিবাসন পরিহিত হইয়া পাত্র-চীবর ধারণ করিয়া যেখানে ধনঞ্জানি ব্রাহ্মণের গৃহ সে-স্থানে উপনীত হইয়া সজ্জিত আসনে বসিলেন। তথায় বসিয়া আয়ুষ্মান সারিপুত্র ধনঞ্জানি ব্রাহ্মণকে বলিলেন, “ধনঞ্জানি, আপনার রোগ সহনীয় (খমনীয়) কি? কাল যাপনীয় কি কেমন দুঃখ-বেদনা হ্রাস পাইতেছে (পটিক্কমন্তি), বৃদ্ধি পাইতেছে নহে তো? রোগের প্রত্যাগমন দেখা যায়, অভিগমন নহে তো?”</p>
<p>“ভো সারিপুত্র, আমার রোগ-যন্ত্রণা অসহনীয় হইয়াছে, কালযাপন দুষ্কর হইয়াছে, সাংঘাতিক দুঃখ-বেদনা বাড়িতেছে, কমিতেছে না, রোগের আগমন দেখা যায়, নির্গমন নহে। যেমন হে সারিপুত্র, কোনো বলবান পুরুষ তীর্ণ শিখর (ক্ষুরাগ্র) দ্বারা মস্তকে ছেদন করে তদ্রূপই, ভো সারিপুত্র, অত্যধিক বায়ু আমার মস্তকে আঘাত করিতেছে। ওহে সারিপুত্র, আমার সহ্য হইতেছে না, কালক্ষেপ দুষ্কর হইয়াছে; আমার প্রবল দুঃখ-বেদনা বাড়িতেছে, কিন্তু কমিতেছে না। রোগের বাড়তি দেখা যায়, কমতি নহে। যেমন ভো সারিপুত্র, কোনো বলবান পুরুষ বরত্রা-বন্ধনী দ্বারা শির বেষ্টন করিয়া দৃঢ় বন্ধন করে, তদ্রূপই সারিপুত্র, অত্যধিক শির-বেদনা হইয়াছে… আমার অসহ্য…। যেমন সারিপুত্র, দক্ষ গো-ঘাতক বা গো-ঘাতকের অন্তেবাসী ধারাল গো-বিকর্তন অস্ত্র দ্বারা উদর কর্তন করে, সেইরূপই ভো সারিপুত্র, অত্যধিক বায়ু আমার কুক্ষি কর্তন করিতেছে।… অসহ্য…। যেমন ভো সারিপুত্র, দুই জন সবল পুরুষ কোনো দুর্বলতর পুরুষকে উভয় বাহুতে ধরিয়া জ্বলন্ত অঙ্গারগর্তে সন্তপ্ত করে, পরিতপ্ত করে; সেইরূপ হে সারিপুত্র, আমার শরীরে অত্যধিক দাহ জন্মিয়াছে। যন্ত্রণা আমার অসহ্য হইয়াছে…।”</p>
<p>৪৫১. “তাহা কী মনে করেন, ধনঞ্জানি, নরক ও তির্যকযোনির মধ্যে কোনটা শ্রেয়?”</p>
<p>“ভো সারিপুত্র, নরক অপেক্ষা তির্যকযোনি শ্রেষ্ঠ।”</p>
<p>“তির্যক ও প্রেতলোকের মধ্যে কোনটা শ্রেষ্ঠ?”</p>
<p>“… প্রেতলোক…।”</p>
<p>“প্রেতলোক ও মনুষ্যলোকের মধ্যে কোনটা শ্রেষ্ঠ?”</p>
<p>“… মনুষ্যলোক…।”</p>
<p>“মনুষ্য ও চাতুর্মহারাজিক দেবগণের মধ্যে কাহারা শ্রেষ্ঠ?”</p>
<p>“চাতুর্মহারাজিক দেবগণ…।”</p>
<p>“চাতুর্মহারাজিকদেব ও ত্রয়স্ত্রিংশ দেবগণের মধ্যে কাহারা শ্রেষ্ঠ?”</p>
<p>“ত্রয়স্ত্রিংশ দেবগণ…।”</p>
<p>“ত্রয়স্ত্রিংশ ও যাম দেবগণের মধ্যে… ?”</p>
<p>“যামদেবগণ…।”</p>
<p>“যামদেব ও তুষিত দেবগণের মধ্যে… ?”</p>
<p>“তুষিত দেবগণ…।”</p>
<p>“তুষিত দেবগণ ও নির্মাণরতি দেবগণের মধ্যে… ?”</p>
<p>“নির্মাণরতি দেবগণ…।”</p>
<p>“নির্মাণরতি ও পরনির্মিত বশবর্তী দেবগণের মধ্যে… ?”</p>
<p>“পরনির্মিত বশবর্তী দেবগণ…।”</p>
<p>“তাহা কী মনে করেন, ধনঞ্জানি, পরনির্মিত বশবর্তী দেবলোক কিংবা ব্রহ্মলোক উভয়ের কোনটা শ্রেয়?”</p>
<p>“মাননীয় সারিপুত্র, ব্রহ্মলোক বলিতেছেন? মাননীয় সারিপুত্র, ব্রহ্মলোক বলিতেছেন?”</p>
<p>তখন আয়ুষ্মান সারিপুত্রের এই চিন্তা হইল : “সাধারণত এই সকল ব্রাহ্মণেরা ব্রহ্মলোকাধিমুক্তিক (মুক্তি বিশ্বাসী) হন; যদি ধনঞ্জানি ব্রাহ্মণকে আমি ব্রহ্মাদের সহব্যতার (সারূপ্যের) উপায় উপদেশ করি, তবে ভালো হয়। ধনঞ্জানি, আপনাকে ব্রহ্ম-সহব্যতার উপায় উপদেশ করিব, তাহা শুনুন, উত্তমরূপে মনোযোগ রাখুন, বলিতেছি : ”</p>
<p>“হ্যাঁ, ভো!” (বলিয়া) ধনঞ্জানি ব্রাহ্মণ আয়ুষ্মান সারিপুত্রকে প্রত্যুত্তর দিলেন।</p>
<p>আয়ুষ্মান সারিপুত্র বলিলেন, “ধনঞ্জানি, ব্রহ্ম-সহব্যতার মার্গ কী? ধনঞ্জানি, এখানে ভিক্ষু মৈত্রীযুক্ত চিত্তে একদিক পরিপূর্ণ করিয়া বিহার করেন। তথা দ্বিতীয়, তৃতীয়, চতুর্থ দিক…। এই প্রকারে ঊর্ধ্বে অধে পার্শ্বদিকে; সর্বত্র সদিচ্ছা প্রণোদিত হইয়া নিখিল বিশ্বপ্রাণির প্রতি বৈরীহীন, বিদ্বেষ-রহিত, বিপুল, মহদ্গত, অপরিমাণ মৈত্রীচিত্ত পরিব্যাপ্ত করিয়া বিহার করেন। ধনঞ্জানি, ইহাই ব্রহ্ম-সহব্যতার মার্গ।</p>
<p>৪৫২. পুনশ্চ ধনঞ্জানি, করুণা-সহগত চিত্ত দ্বারা, মুদিতা-সহগত চিত্ত দ্বারা, উপেক্ষা (সমদর্শন) সহগত চিত্ত দ্বারা একদিক…। ধনঞ্জানি, ইহাই ব্রহ্ম-সহব্যতার মার্গ।”</p>
<p>“তাহা হইলে, ভো সারিপুত্র, আমার বাক্যে ভগবানের পাদপদ্মে নতশিরে বন্দনা করিবেন (এবং বলিবেন), ‘ভন্তে, ধনঞ্জানি ব্রাহ্মণ… সাংঘাতিক পীড়িত, তিনি ভগবানের পাদপদ্মে নতশিরে প্রণাম করিয়াছেন।’”</p>
<p>তখন আয়ুষ্মান সারিপুত্র উত্তরিতর করণীয় বিদ্যমান সত্ত্বেও ধনঞ্জানিকে হীন ব্রহ্মলোকে প্রতিষ্ঠিত করিয়া আসন হইতে গাত্রোত্থানপূর্বক প্রস্থান করিলেন।</p>
<p>অতঃপর আয়ুষ্মান সারিপুত্রের যাত্রার অচিরকাল পরে ধনঞ্জানি ব্রাহ্মণ দেহত্যাগ করিলেন এবং ব্রহ্মলোকে উৎপন্ন হইলেন।</p>
<p>৪৫৩. সেই সময় ভগবান ভিক্ষুদিগকে আহ্বান করিলেন, “ভিক্ষুগণ, এই সারিপুত্র উত্তরিতর করণীয় বিদ্যমান সত্ত্বেও ধনঞ্জানি ব্রাহ্মণকে হীন ব্রহ্মলোকে প্রতিষ্ঠিত করিয়া আসন হইতে উঠিয়া প্রস্থান করিল।”</p>
<p>তখন আয়ুষ্মান সারিপুত্র যেস্থানে ভগবান আছেন সে-স্থানে উপনীত হইলেন এবং ভগবানকে অভিবাদন করিয়া একপ্রান্তে বসিলেন। একপ্রান্তে উপবিষ্ট আয়ুষ্মান সারিপুত্র ভগবানকে নিবেদন করিলেন, “ভন্তে, ধনঞ্জানি ব্রাহ্মণ… সাংঘাতিক পীড়িত, তিনি ভগবানের চরণ যুগল নতশিরে বন্দনা করিয়াছেন।”</p>
<p>“কেন, সারিপুত্র, তুমি উত্তরিতর করণীয় বিদ্যমান সত্ত্বেও ধনঞ্জানি ব্রাহ্মণকে হীন ব্রহ্মলোকে প্রতিষ্ঠিত করিয়া আসন হইতে উঠিয়া চলিয়া আসিলে?”</p>
<p>“ভন্তে, আমার এ ধারণা হয়েছিল, সাধারণত এ সকল ব্রাহ্মণ ব্রহ্মলোকের প্রতি শ্রদ্ধাসম্পন্ন। সুতরাং আমি ধনঞ্জানি ব্রাহ্মণকে ব্রহ্ম-সহব্যতার মার্গ উপদেশ করিলে ভালো হয়।”</p>
<p>“সারিপুত্র, ধনঞ্জানি ব্রাহ্মণ কালগত হইয়াছে, আর ব্রহ্মলোকে উৎপন্ন হইয়াছে।”</p>
<p class='endsutta'>ধনঞ্জানি সূত্র সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
