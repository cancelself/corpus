<!DOCTYPE html>
<html>
<head>
<meta charset='UTF-8'>
<meta name='author' content='বিনয়েন্দ্রনাথ চৌধুরী'>
<title></title>
</head>
<body>
<article id='mn140' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>উপরি-পঞ্চাশ</li>
<li class='vagga'>৪. বিভঙ্গ-বর্গ</li>
</ul>
<h1>১০. ধাতুবিভঙ্গ সূত্র</h1>
</header>
<p>আমি এইরূপ শুনিয়াছি।এক সময় ভগবান মগধরাজ্যে বিচরণ করিতে করিতে রাজগৃহে পৌঁছাইলেন, তারপর ভার্গব কুম্ভকারের নিকট উপস্থিত হইলেন, উপস্থিত হইয়া ভার্গব কুম্ভকারকে বলিলেন, “ভার্গব, যদি তোমার অসুবিধা না হয়, তাহা হইলে তোমার আবাসে আমি এক রাত্রি থাকিব।”</p>
<p>“ভদন্ত, আমার অসুবিধা নাই। একজন প্রব্রজিত প্রথম হইতে এইখানে বাসরত। যদি তিনি অনুমতি দেন, তাহা হইলে আপনি এইখানে যথেচ্ছ অবস্থান করুন।”</p>
<p>সেই সময়ে পুক্কুসাতি নামে এক কুলপুত্র ভগবানের প্রতি শ্রদ্ধাবশত গৃহ হইতে অনাগারিকরূপে প্রব্রজিত হইয়াছিলেন। তিনি সেই কুম্ভকারগৃহে প্রথম হইতে আসিয়া বাস করিতেছিলেন। তখন ভগবান আয়ুষ্মান পুক্কুসাতির নিকট উপস্থিত হইলেন, উপস্থিত হইয়া বলিলেন, “ভিক্ষু, যদি তোমার অসুবিধা না হয়, তাহা হইলে আমি এই আবাসে এক রাত্রি বাস করিব।”</p>
<p>“বন্ধু, কুম্ভকারের আবাস খুব প্রশস্ত, আয়ুষ্মান যথেচ্ছ অবস্থান করুন।” তখন ভগবান কুম্ভকারগৃহে প্রবেশ করিয়া একপার্শ্বে তৃণাসন বিছাইয়া পর্যষ্কাবদ্ধ হইয়া দেহাগ্রভাগ ঋজুভাবে রাখিয়া পরিমুখে (লক্ষ্যাভিমুখে) স্মৃতি উপস্থাপিত করিয়া উপবেশন করিলেন। ভগবান রাত্রির বহুক্ষণ পর্যন্ত কাটাইলেন। তখন ভগবানের এইরূপ মনে হইল : “এই কুলপুত্র কি প্রসন্নভাবে আছেন? তাঁহাকে জিজ্ঞাসা করিলে কেমন হয়?” তখন ভগবান আয়ুষ্মান পুক্কুসাতিকে বলিলেন, “ভিক্ষু, কাহাকে উদ্দেশ্য করিয়া তুমি প্রব্রজিত হইয়াছ? কে তোমার শাস্তা? কাহার ধর্ম তুমি সমর্থন করো?”</p>
<p>বন্ধু , শ্রমণ গৌতম শাক্যপুত্র শাক্য কুল হইতে প্রব্রজিত হইয়াছেন, সেই মাননীয় গৌতমের এই প্রকার কল্যাণজনক কীর্তিশব্দ বিস্তার লাভ করিয়াছে : সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদূ, অনুত্তর পুরুষদম্যসারথি, দেব-মানবের শাস্তা, বুদ্ধ ও ভগবান; সেই ভগবানের উদ্দেশ্যেই আমি প্রব্রজিত হইয়াছি, তিনিই আমার শাস্তা ভগবানের ধর্ম আমি সমর্থন করি।</p>
<p>ভিক্ষু, সেই ভগবান অর্হৎ সম্যকসম্বুদ্ধ এখন কোথায় অবস্থান করিতেছেন?</p>
<p>বন্ধু, উত্তর জনপদে শ্রাবস্তী নামে একটি নগর আছে, তথায়… অবস্থান করিতেছিলেন।</p>
<p>ভিক্ষু, সেই ভগবানকে পূর্বে কি তুমি দেখিয়াছ? দেখিয়া জানিতে পারিয়াছ কি?</p>
<p>না, বন্ধু, সেই ভগবানকে আমি পূর্বে দেখি নাই এবং দেখিয়া জানিতে পারি নাই।</p>
<p>তখন ভগবান চিন্তা করিলেন, এই কুলপুত্র আমাকে উদ্দেশ্য করিয়া প্রব্রজিত হইয়াছে, আমি ইহাকে ধর্মদেশনা করিলে কেমন হয়, তখন ভগবান আয়ুষ্মান পুক্কুসাতিকে আহ্বান করিলেন, ভিক্ষু, তোমার নিকট আমি ধর্মদেশনা করিব। উত্তমরূপে মনোনিবেশ করিয়া শ্রবণ করো, আমি বলিতেছি। “হ্যাঁ বন্ধু!” বলিয়া আয়ুষ্মান পুক্কুসাতি ভগবানকে প্রত্যুত্তর দিলেন।</p>
<p>ভগবান বলিলেন, ভিক্ষু, এই ব্যক্তির আছে ছয় ধাতু, ছয় স্পর্শ-আয়তন, অষ্টাদশ মন-উপবিচার, চারি অধিষ্ঠান, যেখানে স্থিতি আছে মান এবং আনন্দ প্রবর্তিত হয় না, প্রবর্তিত হয় না বলিয়া মুনি শান্ত বলিয়া কথিত হয়, তাহার প্রজ্ঞার জন্য প্রমত্ত থাকা উচিত নহে, সত্য রক্ষা করা উচিত, ত্যাগ অনুশীলন করা উচিত, শান্তির জন্য শিক্ষালাভ করা উচিত। ইহাই ছয় ধাতু বিভঙ্গের উদ্দেশ।</p>
<p>‘এই ব্যক্তির ছয় ধাতু আছে’ ইহা কথিত হইয়াছে। কী কারণে ইহা কথিত হইয়াছে? পৃথিবীধাতু, আপধাতু, তেজধাতু, বায়ুধাতু, আকাশ ধাতু ও বিজ্ঞান ধাতু; এই ছয় ধাতু সম্পর্কে ইহা কথিত হইয়াছে।</p>
<p>‘এই ব্যক্তির ছয় স্পর্শ আয়তন আছে’ ইহা কথিত হইয়াছে। কী সম্পর্কে ইহা কথিত হইয়াছে? চক্ষু-সংস্পর্শ-আয়তন, শ্রোত্র-সংস্পর্শ-আয়তন, ঘ্রাণ-সংস্পর্শ-আয়তন, জিহ্বা-সংস্পর্শ-আয়তন, কায়-সংস্পর্শ-আয়তন, মন-সংস্পর্শ-আয়তন।… কথিত হইয়াছে।</p>
<p>‘এই ব্যক্তির অষ্টাদশ মনোপবিচার আছে’ ইহা কথিত হইয়াছে। কী সম্পর্কে ইহা কথিত হইয়াছে? চক্ষু দ্বারা রূপ দর্শন করিয়া সৌমনস্য স্থানীয় রূপকে উপবিচার করে (অর্থাৎ রূপ যে সৌমনস্য উৎপন্ন করে তাহা অনুভব করে), দৌর্মনস্য স্থানীয় রূপকে উপবিচার করে, উপেক্ষা স্থানীয় রূপকে উপবিচার করে। শ্রোত্র দ্বারা শব্দ শুনিয়া…, ঘ্রাণ দ্বারা আঘ্রাণ করিয়া… জিহ্বা দ্বারা রস আস্বাদন করিয়া, কায় দ্বারা স্প্রষ্টব্য স্পর্শ করিয়া…, মন দ্বারা ধর্ম জানিয়া… উপেক্ষা স্থানীয় ধর্ম উপবিচার করে। এইগুলিই ছয় সৌমনস্য উপবিচার, ছয় দৌর্মনস্য উপবিচার, ছয় উপেক্ষা-উপবিচার… কথিত হইয়াছে।</p>
<p>‘এই ব্যক্তির চারি অধিষ্ঠান আছে, ‘ইহা কথিত হইয়াছে। কী সম্পর্কে ইহা কথিত হইয়াছে? প্রজ্ঞা-অধিষ্ঠান, সত্য-অধিষ্ঠান, ত্যাগ-অধিষ্ঠান, উপশম-অধিষ্ঠান।… কথিত হইয়াছে।</p>
<p>‘প্রজ্ঞালাভে প্রমত্ত থাকা উচিত নহে, সত্য রক্ষা করা উচিত, ত্যাগ অনুশীলন করা উচিত, শান্তিলাভ শিক্ষা করা উচিত’ ইহা কথিত হইয়াছে। কী সম্পর্কে ইহা কথিত হইয়াছে? কিরূপে ভিক্ষু প্রজ্ঞালাভে প্রমত্ত থাকে না? এই ছয় ধাতু; যথা : পৃথিবীধাতু… বিজ্ঞানধাতু।</p>
<p>ভিক্ষু, পৃথিবীধাতু কী? পৃথিবীধাতু অধ্যাত্মও হইতে পারে, বাহ্যও হইতে পারে। অধ্যাত্ম পৃথিবীধাতু কী? পৃথিবীধাতু যাহা অধ্যাত্ম, প্রত্যাত্ম (ব্যক্তিগত), কক্‌খত (স্তব্ধ), খর (কর্কশ) এবং দেহান্তর্গত; যথা : কেশ, লোম, নখ, দন্ত, ত্বক, মাংস, স্নায়ু, অস্থি, অস্থি-মজ্জা, বৃক্ক, হৃদয়, যকৃৎ, ক্লোম, প্লীহা, ফুস্‌ফুস্‌, অন্ত্র, অন্ত্রগুণ, উদর, করীষ, অথবা এইরূপ যাহা কিছু অধ্যাত্ম, ব্যক্তিগত, কঠিন, কর্কশ ও দেহান্তর্গত। ভিক্ষু, ইহাকেই বলে অধ্যাত্ম পৃথিবীধাতু। যাহা অধ্যাত্ম পৃথিবীধাতু এবং যাহা বাহ্য পৃথিবীধাতু সমস্তই পৃথিবীধাতুই বটে। ‘তাহা আমার নয়’, ‘আমি তাহা নহি’, ‘তাহা আমার আত্মা নহে’ এইরূপে বিষয়টি যথার্থভাবে সম্যক প্রজ্ঞার দ্বারা দর্শন করা উচিত। এইরূপে যথার্থভাবে সম্যক প্রজ্ঞার দ্বারা তাহা দর্শন করিয়া পৃথিবীধাতু বিষয়ে চিত্ত নির্বেদ প্রাপ্ত হয়। পৃথিবীধাতুতে চিত্ত বীতরাগ হয়।</p>
<p>ভিক্ষু, আপধাতু কী? আপধাতু অধ্যাত্ম হইতে পারে, বাহ্যও হইতে পারে। ভিক্ষু, অধ্যাত্ম আপধাতু কী? যাহা অধ্যাত্ম, প্রত্যাত্ম, আপ নামীয়, আপ-অন্তর্গত ও দেহান্তর্গত; যথা : পিত্ত, শ্লেষ্মা, পুঁয, রক্ত, স্বেদ, মেদ, অশ্রু, বসা, ক্ষেড় (থুথু) সিকনী, লসিকা, মুত্র অথবা যাহা কিছু অধ্যাত্ম… সমস্তই আপধাতু বটে। ‘তাহা আমার নয়’… চিত্ত বীতরাগ হয়।</p>
<p>ভিক্ষু, তেজধাতু কী? তেজধাতু অধ্যাত্ম হইতে পারে, বাহ্যও হইতে পারে। ভিক্ষু, অধ্যাত্ম তেজধাতু কী? যাহা অধ্যাত্ম, প্রত্যাত্ম (ব্যক্তিগত), তেজনামীয়, তেজ-অন্তর্গত ও দেহান্তর্গত; যথা : যাহা সন্তপ্ত করে, জীর্ণ করে, পরিদাহন করে, যাহার দ্বারা অশিত, পীত, খাদিত আস্বাদিত সমস্তই সম্পূর্ণ পরিপক্ব হয় অথবা যাহা কিছু… উপাদত্ত (দেহান্তর্গত) ইহাকে অধ্যাত্ম তেজধাতু বলে।… তেজধাতু বটে… বীতরাগ হয়।</p>
<p>ভিক্ষু, বায়ুধাতু কী? বায়ুধাতু অধ্যাত্ম হইতে পারে, বাহ্যও হইতে পারে। অধ্যাত্ম বায়ুধাতু কী? যাহা অধ্যাত্ম, ব্যক্তিগত, বায়ু নামীয়, অধোগামী বায়ু, কুক্ষিগত বায়ু, কোষ্ঠাশ্রিত বায়ু, অঙ্গ-প্রত্যঙ্গ-বাহী বায়ু, বায়ু-অন্তর্গত ও দেহাধিকৃত; যথা : ঊর্ধ্বগামী বায়ু, শ্বাস-প্রশ্বাস অথবা যাহা কিছু অধ্যাত্ম… অন্তর্গত। ইহাকেই বলে… বায়ুধাতু বিষয়ে চিত্ত বীতরাগ হয়।</p>
<p>ভিক্ষু, আকাশধাতু কী? আকাশ ধাতু অধ্যাত্ম ইহাতে পারে, বাহ্যও হইতে পারে। ভিক্ষু, অধ্যাত্ম আকাশধাতু কী? যাহা অধ্যাত্ম… অন্তর্গত; যথা : কর্ণছিদ্র, নাসাছিদ্র, মুখদ্বার যাহার দ্বারা অশিত-পীত-খাদিত-স্বাদিত বস্তু সংস্থিত হয় আর যদ্বারা সেইগুলি অধভাগ দিয়া বাহির অথবা অন্য যাহা কিছু অধ্যাত্ম… উপাদত্ত… বীতরাগ হয়।</p>
<p>যে বিজ্ঞান অবশিষ্ট থাকে তাহা পরিশুদ্ধ পর্যবদাত, সেই বিজ্ঞানের দ্বারা তিনি কিছু জানিতে পারেন : সুখ জানেন, দুঃখ জানেন, না-দুঃখ-না সুখ জানেন। ভিক্ষু, সুখবেদনীয় স্পর্শের কারণে সুখবেদনা (সুখানুভূতি) উৎপন্ন হয়। তিনি সুখ বেদনা অনুভব করিয়া, ‘সুখবেদনা অনুভব করিতেছি’ বলিয়া জানেন, সেই সুখবেদনীয় স্পর্শের নিরোধ হইলে সুখবেদনীয় স্পর্শের কারণে যে সুখবেদনা উৎপন্ন হয়, তাহা নিরুদ্ধ হয়, উপশান্ত হয় বলিয়া জানেন। দুঃখবেদনা, না-দুঃখ-না-সুখ বেদনা সম্পর্কেও এইরূপ।</p>
<p>ভিক্ষু, যেমন দুইটি কাষ্ঠখণ্ডের সংঘর্ষে উত্তাপ উৎপন্ন হয়। তেজ (আলো) উৎপন্ন হয়, আবার দুইটি কাষ্ঠ পৃথক করিলে, নিক্ষেপ করিলে তদনুযায়ী উত্তাপ নিরুদ্ধ হয় ও ঠাণ্ডা ইহয়া যায়; ঠিক এইরূপে, ভিক্ষু, সুখবেদনীয় স্পর্শের কারণে… জানেন।</p>
<p>যে উপেক্ষা অবশিষ্ট থাকে তাহা পরিশুদ্ধ, পর্যবদাত, মৃদু, কর্মণ্য ও প্রভাস্বর। যেমন, ভিক্ষু, কোনো দক্ষ স্বর্ণকার বা স্বর্ণকার-অন্তেবাসী উল্কা প্রস্তুত করে, প্রস্তুত করিয়া উল্কা মুখ প্রজ্বলিত করিয়া সাঁড়াশী দ্বারা স্বর্ণখণ্ড ধরিয়া উল্কামুখে প্রক্ষেপ করে, তাহাতে মাঝে মাঝে ফুঁ দেয়, মাঝে মাঝে ফোঁস ফোঁস করিয়া জলসিঞ্চন করে, মাঝে মাঝে উত্তমরূপে পর্যবেক্ষণ করে, সেই স্বর্ণ পরিষ্কৃত, শুদ্ধ, মালিন্যশূন্য, মৃদু, কর্মণ্য ও প্রভাস্বর হয়, যাহাতে প্রয়োজন অনুযায়ী যথেচ্ছ অঙ্গুরীয়, কর্ণকু-লী, কণ্ঠহার ইত্যাদি বিভিন্ন অলংকার প্রস্তুত করা যায়। এইরূপে, ভিক্ষু, যে উপেক্ষা অবশিষ্ট… প্রভাস্বর। তিনি ইহা প্রকৃষ্টভাবে জানেন : আমি যদি এই পরিশুদ্ধ, পর্যবদাত উপেক্ষাকে আকাশ-অনন্ত-আয়তনে কেন্দ্রীভূত করি এবং তদনুযায়ী চিত্তের ভাবনা করি, তাহা হইলে উপেক্ষা এইরূপে নিশ্রিত ও পুষ্ট হইয়া দীর্ঘকাল স্থায়ী হইবে। অনন্ত বিজ্ঞান-আয়তন, আকিঞ্চন-আয়তন, নৈবসংজ্ঞা-না-অসংজ্ঞায়তন সম্পর্কেও এইরূপ। তিনি ইহা প্রকৃষ্টরূপে জানেন : যদি আমি এই পরিশুদ্ধ, পর্যবদাত উপেক্ষাকে অনন্ত-আকাশ-আয়তনে কেন্দ্রীভূত করি, এবং তদনুযায়ী চিত্তের ভাবনা করি, তাহা হইলেও ইহা সংস্কৃত (সমবায়ে গঠিত, সুতরাং অনিত্য)। অনন্ত-বিজ্ঞান-আয়তন… নৈবসংজ্ঞা-না-অসংজ্ঞায়তন সম্পর্কেও এইরূপ। তিনি ভবের জন্য বা বিভবের জন্য প্রস্থতি করেন না এবং চিন্তা করেন না, ভবের জন্য বা বিভবের জন্য অভিসংস্কার (প্রস্থতি) ও চিন্তা না করার কারণে তিনি জগতে কিছুতে আসক্তি উৎপাদন করেন না, আসক্তি (উপাদান) না থাকিবার ফলে তাঁহার পরিত্রাস হয় না, অপরিত্রাসিত হইয়া তিনি ব্যক্তিগতভাবে পরিনির্বাণ লাভ করেন-জন্মবীজ ক্ষীণ হইয়াছে, ব্রহ্মচর্য ব্রত উদ্‌যাপিত হইয়াছে, করণীয় কার্য কৃত হইয়াছে, অতঃপর ইহলোকে আর আসিতে হইবে না বলিয়া তিনি প্রকৃষ্টরূপে জানেন। তিনি সুখ-বেদনা অনুভব করেন এবং তাহা অনিত্য বলিয়া প্রকৃষ্টরূপে জানেন, অনিবিষ্ট ও অনভিনন্দিত বলিয়া জানেন। দুঃখ-বেদনা, না-দুঃখ-না-সুখ-বেদনা সম্পর্কেও এইরূপ। তিনি বিসংযুক্ত হইয়া সুখবেদনা, দুঃখবেদনা, না-দুঃখ-না-সুখ বেদনা অনুভব করেন, তিনি কায় পর্যন্তিক বেদনা অনুভব করিয়া ‘আমি কায়পর্যন্তিক বেদনা অনুভব করিতেছি’ বলিয়া জানেন। তিনি জীবিতপর্যন্তিক বেদনা অনুভব করিয়া, ‘আমি জীবিতপর্যন্তিক বেদনা অনুভব করিতেছি’ বলিয়া জানেন, দেহান্তে জীবন-অবসান-হেতু সমস্ত আনন্দদায়ক বেদনা শীতলীভূত হইবে বলিয়া জানেন।</p>
<p>ভিক্ষু, যেমন তৈল এবং বর্তি উপাদান অবলম্বনে তৈলপ্রদীপ প্রজ্বলিত হয়, আবার তৈল এবং বর্তির অবসান-হেতু ও অন্য উপাদান আহরিত না হওয়ায় অনাহার বা ইন্ধনহীন হইয়া নিভিয়া যায়, এইরূপে ভিক্ষু,… শীতলীভূত হয় বলিয়া জানেন। সুতরাং তাহাতে সমন্বাগত ভিক্ষু পরম প্রজ্ঞা দ্বারা সমন্বাগত হন। ভিক্ষু, সর্বদুঃখক্ষয় জ্ঞান বিষয়ে ইহাই পরম আর্য প্রজ্ঞা। তাঁহার বিমুক্তি সত্যে স্থিত ও অকুপ্য। ভিক্ষু, তাহাই মৃষা (মিথ্যা) যাহা মিথ্যাধর্মী এবং তাহাই সত্য যাহা অমিথ্যাধর্মী ও নির্বাণ। সুতরাং এইরূপে সমন্বাগত ভিক্ষু পরম সত্য অধিষ্ঠান দ্বারা সমন্বাগত হন। ভিক্ষু, ইহাই পরম আর্য সত্য যাহা অমিথ্যাধর্মী নির্বাণ। তাঁহার পূর্ব অবিদ্বানসুলভ উপধিগুলি সমাপ্তও বিনষ্ট হয়। সেইগুলি প্রহীন, উচ্ছিন্নমূল, শীর্ষহীন তালবৃক্ষ সদৃশ, পুনর্ভবরহিত হয়, ভবিষ্যতে উহাদের পুনর্ভবের সম্ভাবনা নাই। সুতরাং এইরূপে সমন্বাগত ভিক্ষু পরম ত্যাগ-অধিষ্ঠান দ্বারা সমন্বাগত হন। ভিক্ষু, ইহাই পরম আর্য ত্যাগ যাহা সর্ব উপধি-বিসর্জন। তাঁহার পূর্ব অবিদ্বানসুলভ অভিধ্যা, রাগযুক্ত ছন্দ (ইচ্ছা) ছিল। তাহা প্রহীন… পুনর্ভবের সম্ভাবনা নাই। তাঁহার পূর্ব অবিদ্বানসুলভ আঘাত, ব্যাপাদ বিদ্বেষ ছিল তাহা প্রহীন… সম্ভাবনা নাই। তাঁহার পূর্ব অবিদ্বানসুলভ অবিদ্যা সম্মোহ সম্প্রদোষ ছিল, তাহা… সম্ভাবনা নাই। সুতরাং এইরূপে সমন্বাগত ভিক্ষু পরম উপশম অধিষ্ঠান দ্বারা সমন্বাগত হন। ভিক্ষু, ইহাই পরম আর্য উপশম যাহা রাগাদ্বেষমোহের উপশম।</p>
<p>“প্রজ্ঞালাভে প্রমত্ত থাকা উচিত নয়, সত্য রক্ষা করা উচিত, ত্যাগ অনুশীলন করা উচিত এবং তাঁহার শান্তির জন্য শিক্ষালাভ করা উচিত” ইহা এই সম্পর্কেই কথিত হইয়াছে।</p>
<p>“যেখানে স্থিতি থাকে মান ও দম্ভ প্রবর্তিত হয় না, মান ও দম্ভ প্রবর্তিত না হইলে ‘মুনি শান্ত’ বলিয়া কথিত হয়,” কী সম্পর্কে ইহা কথিত হইয়াছে? ‘আমি ইহ’ ইহা মনে করা হয়, ‘আমি এই ইহ’… আমি হইব…, আমি হইব না… আমি রূপী হইব…, আমি অরূপী হইব, আমি সংজ্ঞী হইব…, আমি অসংজ্ঞী হইব… । আমি নৈবসংজ্ঞী-না-অসংজ্ঞী হইব…, ইহা মনে করা হয়। রোগ, গ-, শল্য, ভিক্ষু, সর্বমনন অতিক্রম করিলে ‘মুনি শান্ত’ বলিয়া কথিত হয়। শান্ত মুনি উৎপন্ন হন না, উৎপাদন করেন না, কুপিত হন না, স্পৃহা করেন না, ভিক্ষু, তিনি জন্মগ্রহণ করেন না, অজাতের কিরূপে মৃত্যু হইবে? যাঁহার মৃত্যু নাই তিনি কিরূপে কুপিত হইবেন? অকুপিতে কিরূপে স্পৃহা থাকিবে? যেখানে স্থিতি থাকে… এই সম্পর্কেই তাহা বলা হইয়াছে।</p>
<p>ভিক্ষু, আমার দ্বারা সংক্ষিপ্তভাবে বর্ণিত এই ছয় ধাতুবিভঙ্গ ধারণ করো।</p>
<p>অতঃপর আয়ুষ্মান পুক্কুসাতি বলিলেন, বাস্তবিক, শাস্তা আমার নিকট আসিয়াছেন, সুগত… সম্যকসম্বুদ্ধ… ভাবিয়া আসন হইতে উঠিয়া একাংশে চীবর রাখিয়া ভগবানের পায়ে মস্তক নিপতিত করিয়া বলিলেন, “ভদন্ত, আমি মূর্খতা, মূঢ়তা ও অকুশলবশত অপরাধ করিয়াছি, আমি ভগবানকে ‘বন্ধু’ বলিয়া সম্বোধন করিয়াছিলাম, ভগবান আমার অপরাধকে অপরাধ বলিয়া স্বীকার করুন যাহাতে আমি ভবিষ্যতে সংযত হইতে পারি।”</p>
<p>“ভিক্ষু, যথার্থই তুমি মূর্খতা, মূঢ়তা ও অকুশলবশত অপরাধ করিয়াছ, যেহেতু তুমি আমাকে ‘বন্ধু’ বলিয়া সম্বোধন করিয়াছ। কিন্তু, ভিক্ষু, যেহেতু তুমি অপরাধকে অপরাধরূপে দর্শন করিয়া যথাধর্ম তাহার প্রতিকার করিতেছ সেই হেতু তোমার স্বীকারোক্তি গৃহীত হইল। ভিক্ষু, যে অপরাধকে অপরাধরূপে দর্শন করিয়া যথাধর্ম তাহার প্রতিকার করে সে ভবিষ্যতে সংযত হয়, তাহাতে আর্য বিনয়ে শ্রীবৃদ্ধি হয়।”</p>
<p>ভদন্ত, আমি কি ভগবানের নিকট উপসম্পদা লাভ করিতে পারি?</p>
<p>ভিক্ষু, তোমার পাত্রচীবর পরিপূর্ণ হইয়াছে?</p>
<p>ভদন্ত, আমার পাত্রচীবর পরিপূর্ণ হয় নাই।</p>
<p>ভিক্ষু, যাহার পাত্রচীবর পরিপূর্ণ হয় নাই, তথাগত তাহাকে উপসম্পদা দেন না।</p>
<p>অতঃপর আয়ুষ্মান পুক্কুসাতি ভগবানের ভাষণকে অভিনন্দিত ও অনুমোদন করিয়া আসন হইতে উঠিয়া অভিবাদনান্তে প্রদক্ষিণ করিয়া পাত্রচীবর সন্ধানে চলিয়া গেলেন। তখন পাত্রচীবর সন্ধানরত আয়ুষ্মান পুক্কুসাতিকে একটি ভ্রান্তগাভী হত্যা করিল।</p>
<p>তখন বহু ভিক্ষু ভগবানের নিকট উপস্থিত হইয়া অভিবাদন করিয়া একান্তে উপবেশন করিলেন। একান্তে উপবিষ্ট ভিক্ষুগণ ভগবানকে বলিলেন, ভদন্ত, পুক্কুসাতি নামে যে কুলপুত্র ভগবান কর্তৃক সংক্ষিপ্ত উপদেশ দ্বারা উপদিষ্ট হইয়া মারা গিয়াছে, তাহার কী গতি, কী ভবিষ্যৎ পরিণতি?</p>
<p>ভিক্ষুগণ, পুক্কুসাতি কুলপুত্র পণ্ডিত ছিলেন, ধর্মানুকূল আচরণকারী ছিলেন, তিনি ধর্মাধিকরণে কখনো আমাকে অপদস্থ করেন নাই। ভিক্ষুগণ, পুক্কুসাতি কুলপুত্র পঞ্চ অধোভাগীয় সংযোজনের ক্ষয়হেতু ঔপপাতিক হইয়াছেন, তথায় পরিনির্বাণ লাভ করিবেন, সেই লোক হইতে আর ইহলোকে প্রত্যাবর্তন করিবেন না।</p>
<p>ভগবান ইহা বলিলেন। ভিক্ষুগণ, সন্তুষ্টচিত্তে ভগবানের ভাষণে আনন্দ প্রকাশ করিলেন।</p>
<p class='endsutta'>ধাতুবিভঙ্গ সূত্র সমাপ্ত।</p>
<footer>
<p>অনুবাদক : <span class='author'>বিনয়েন্দ্রনাথ চৌধুরী</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
