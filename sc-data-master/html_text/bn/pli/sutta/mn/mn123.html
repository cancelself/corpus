<!DOCTYPE html>
<html>
<head>
<meta charset='UTF-8'>
<meta name='author' content='বিনয়েন্দ্রনাথ চৌধুরী'>
<title></title>
</head>
<body>
<article id='mn123' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>উপরি-পঞ্চাশ</li>
<li class='vagga'>৩. শূন্যতা-বর্গ</li>
</ul>
<h1>৩. আশ্চর্য-অদ্ভুতধর্ম সূত্র</h1>
</header>
<p>আমি এইরূপ শুনিয়াছি।</p>
<p>এক সময় ভগবান শ্রাবস্তী-সমীপে জেতবনে অনাথপিণ্ডিকের আরামে অবস্থান করিতেছিলেন। সেই সময় বহু ভিক্ষু ভিক্ষাচর্যা হইতে প্রত্যাবর্তন করিয়া ভোজনান্তে উপস্থানশালায় সমাবেত হইয়া এই কথা আলোচনা করিতেছিলেন, আশ্চর্য! বন্ধুগণ, অদ্ভূত! বন্ধুগণ, তথাগতের কী মহিমা, কী মহানুভবতা, যেহেতু তথাগত, অতীতের বুদ্ধগণ যাঁহারা পরিনির্বাণপ্রাপ্ত, ছিন্নপ্রপঞ্চ, ছিন্নাবর্ত, কর্মাবর্ত, ক্ষয়সাধক ও সর্বদুঃখমুক্ত হইয়াছেন, তাঁহাদের জানিতে পারেন-ওই সকল ভগবান এই এই জাতি হইতে উদ্ভূত, এই এই নাম ও গোত্রযুক্ত। এইরূপ শীল ও ধর্মসম্পন্ন, এইরূপ প্রজ্ঞা… এইরূপ তাঁহাদের জীবনযাত্রা প্রণালি, এইরূপে বিমুক্ত ছিলেন। এইরূপ কথিত হইলে আয়ুষ্মান আনন্দ সেই ভিক্ষুদিগকে বলিলেন, বন্ধুগণ, ইহা আশ্চর্য ও অদ্ভুত যে তথাগতগণ আশ্চর্য ও অদ্ভুতধর্ম সমন্বাগত ছিলেন।</p>
<p>সেই ভিক্ষুদের এই আলোচ্য কথা বাধাপ্রাপ্ত হয়। ভগবান সায়াহ্নে সমাধি হইতে উঠিয়া উপস্থানশালায় উপস্থিত হইয়া নির্দিষ্ট আসনে উপবেশন করিলেন। উপবেশন করিয়া ভগবান ভিক্ষুদিগকে সম্বোধন করিয়া বলিলেন, ভিক্ষুগণ, তোমরা এখানে কি আলোচনার জন্য সমাবেত হইয়াছ? কী আলোচ্য কথাই বা বাধাপ্রাপ্ত হইল?</p>
<p>ভদন্ত, এখানে আমরা ভিক্ষাচর্য… বাধাপ্রাপ্ত হইল, তখন ভগবান আসিয়া উপস্থিত হইয়াছেন।</p>
<p>অতঃপর ভগবান আয়ুষ্মান আনন্দকে সম্বোধন করিয়া বলিলেন, তাহা হইলে আনন্দ, তথাগতের আশ্চর্য অদ্ভুতধর্ম উত্তমরূপে প্রকাশ করো।</p>
<p>ভদন্ত, ভগবানের নিকট হইতে সাক্ষাৎ আমি ইহা শুনিয়াছি, সাক্ষাৎ জানিয়াছি : ‘আনন্দ, স্মৃতিমান ও সম্প্রজ্ঞাত হইয়া বোধিসত্ত্ব তুষিত দেবলোকে আবির্ভূত হইয়াছেন।’ ভদন্ত, যেহেতু বোধিসত্ত্ব স্মৃতিমান ও সম্প্রজ্ঞাত হইয়া তুষিত দেবলোকে আবির্ভূত হইয়াছেন, সেইজন্য আমি ইহাকে ভগবানের আশ্চর্য অদ্ভুতধর্ম বলিয়া গণ্য করি।</p>
<p>ভদন্ত, ভগবানের নিকট হইতে সাক্ষাৎ… তুষিত দেবলোকে বোধিসত্ত্ব স্মৃতিমান ও সম্প্রজ্ঞাত হইয়া অবস্থান করিয়াছিলেন… গণ্য করি। ভদন্ত, যতদিন আয়ুষ্কাল ততদিন তুষিত দেবলোকে অবস্থান করিয়াছিলেন… গণ্য করি।… বোধিসত্ত্ব স্মৃতিমান ও সম্প্রজ্ঞাত হইয়া তুষিত দেবলোক হইতে চ্যুত হইয়া মাতৃকুক্ষিতে প্রবেশ করিলেন… গণ্য করি।</p>
<p>ভদন্ত,… যখন বোধিসত্ত্ব দেবলোক হইতে চ্যুত হইয়া মাতৃকুক্ষিতে প্রবেশ করেন, তখন দেবলোক, মারলোক, ব্রহ্মলোক, এবং শ্রমণ, ব্রাহ্মণ ও দেবমনুষ্যের সহিত এই পৃথিবীতে দেবগণের দেবানুভাব অতিক্রম করিয়া অপরিমিত মহান আলোকের প্রকাশ হয়, অনন্ত ঘন অন্ধকারাচ্ছন্ন লোকান্তরিত নিরয় যে স্থানে মহাশক্তিসম্পন্ন ও মহানুভব চন্দ্র সূর্যের কিরণও প্রবেশ করিতে অক্ষম, সেই স্থানেও দেবগণের দেবানুভাব অতিক্রম করিয়া অপরিমিত মহান আলোকের প্রকাশ হয়, যে-সকল প্রাণী ওই স্থানে উৎপন্ন হইয়াছে তাঁহারাও ওই আলোকে পরস্পরকে জানিতে সক্ষম হয় : “ওহে, অন্যান্য প্রাণীও এই স্থানে উৎপন্ন হইয়াছে।” দশ সহস্র জগৎসম্পন্ন এই ব্রহ্মা- কম্পিত হয়, প্রকম্পিত হয়, সঞ্চালিত হয়, দেবগণের দেবানুভাব অতিক্রম করিয়া অপরিমেয় বিপুল আলোক প্রাদুর্ভূত হয়।… গণ্য করি।</p>
<p>ভদন্ত,… যখন বোধিসত্ত্ব মাতৃকুক্ষিতে প্রবিষ্ট হন তখন তাঁহার রক্ষার জন্য চারি দেবপুত্র চারি দিকে গমন করেন-মনুষ্য অথবা অমনুষ্য কেহই যেন বোধিসত্ত্ব অথবা তদীয় মাতার অনিষ্ট সাধন করিতে না পারে।”… গণ্য করি।</p>
<p>ভদন্ত,… যখন বোধিসত্ত্ব মাতৃকুক্ষিতে প্রবিষ্ট হন, তখন তাঁহার মাতা স্বভাবত শীলবতী হন, প্রাণাতিপাত, অদত্তগ্রহণ, ব্যভিচার, মৃষাবাদ, সুরা মৈরেয় মদ্যাদি প্রমাদ স্থান হইতে বিরত হন।… গণ্য করি।</p>
<p>ভদন্ত,… যখন বোধিসত্ত্ব মাতৃকুক্ষিতে প্রবিষ্ট হন, তখন তাঁহার মাতা পুরুষের প্রতি রাগোপসংহিত চিত্ত উৎপাদন করেন না। তিনি রক্তচিত্ত পুরুষ কর্তৃক অনতিক্রম্যা… গণ্য করি।</p>
<p>ভদন্ত,… যখন… প্রবিষ্ট হন, তখন তাঁহার মাতা পঞ্চ কামগুণজনিত সুখের অধিকারিণী হন, তিনি পঞ্চ কামগুণের সমর্পিত, সমঙ্গীভূত ও পরিবেষ্ঠিত হন।… গণ্য করি।</p>
<p>ভদন্ত,… যখন… প্রবিষ্ট হন, তখন তাঁহার মাতার কোনো রোগ উৎপন্ন হয় না। তিনি অক্লান্ত দেহে সুখ অনুভব করেন, কুক্ষিনিষ্ক্রান্ত বোধিসত্ত্বকে তিনি সর্বাঙ্গ, প্রত্যঙ্গ এবং সর্বেন্দ্রিয়সম্পন্ন দেখেন। যেমন, আনন্দ, শুভ, উচ্চশ্রেণিতুক্ত অষ্টাংশ, সুকর্তিত বৈদূর্যমণি নীল, পীত, লোহিত, অবদাত (সাদা) অথবা পাণ্ডুরবর্ণ সূত্রে গ্রথিত আছে, কোনো চক্ষুষ্মান পুরুষ উহা হস্তে লইয়া প্রত্যবেক্ষণ করেন : এই শুভ… গ্রথিত হইয়াছে, ঠিক এইরূপে যখন বোধিসত্ত্ব… গণ্য করি।</p>
<p>ভদন্ত,… বোধিসত্ত্বের জন্মের সপ্তাহকাল পরে তাঁহার মাতা দেহত্যাগ করেন এবং তুষিত দেবলোকে উৎপন্ন হন।… গণ্য করি।</p>
<p>ভদন্ত, ভগবানের নিকট হইতে সাক্ষাৎ… যেমন অন্য স্ত্রীরা নয় বা দশমাস গর্ভ ধারণ করিয়া প্রসব করে, বোধিসত্ত্বের মাতা এইরূপে তাঁহাকে প্রসব করেন নাই, পূর্ণ দশ মাস তাঁহাকে গর্ভে ধারণ করিয়া প্রসব করেন।… গণ্য করি।</p>
<p>ভদন্ত, ভগবানের নিকট হইতে সাক্ষাৎ… যেমন অন্য স্ত্রীরা উপবিষ্ট অথবা শায়িত অবস্থায় প্রসব করে, বোধিসত্ত্বের মাতা এইরূপে বোধিসত্ত্বকে প্রসব করেন না। তিনি দণ্ডায়মান অবস্থায় বোধিসত্ত্বকে প্রসব করেন।… গণ্য করি।</p>
<p>ভদন্ত,… যখন বোধিসত্ত্ব মাতৃকুক্ষি হইতে নিষ্ক্রান্ত হন, তখন দেবগণ তাঁহাকে গ্রহণ করেন, পরে মনুষ্যগণ।… গণ্য করি।</p>
<p>ভদন্ত,… যখন বোধিসত্ত্ব মাতৃকুক্ষি হইতে নিষ্ক্রান্ত হন, তখন তিনি ভূমির স্পর্শ লাভ করেন নাই, চারি দেবপুত্র তাঁহাকে গ্রহণ করিয়া মাতার সম্মুখে স্থাপিত করেন এবং বলেন ‘দেবী, প্রসন্ন হউন, আপনার মহাশক্তিসম্পন্ন পুত্র উৎপন্ন হইয়াছে।’… গণ্য করি।</p>
<p>ভদন্ত,… নিষ্ক্রান্ত হন, তখন তিনি নির্মল জল, শ্লেষ্মা, রুধির অথবা অপর কোনো অশুচি দ্বারা লিপ্ত নহেন, তিনি নির্মল, শুদ্ধ, যেমন, আনন্দ, কোনো মণিরত্ন কাশীজাত উত্তম বস্ত্রে নিক্ষিপ্ত হইলেও উভয়ে উভয়কে কলুষিত করে না, তাহা কী হেতু? কারণ, উভয়ের শুদ্ধতা নিমিত্ত, এইরূপে… গণ্য করি।</p>
<p>ভদন্ত,… নিষ্ক্রান্ত হন, তখন অন্তরীক্ষ হইতে দুইটি উদকধারা নির্গত হয়, একটি শীতল, অপরটি উষ্ণ, যাহার দ্বারা বোধিসত্ত্ব ও তাঁহার মাতার প্রক্ষালনাদি উদককৃত্য সম্পন্ন হয়।… গণ্য করি।</p>
<p>ভদন্ত,… সদ্যজাত বোধিসত্ত্ব সমপাদোপরি স্থিত এবং উত্তরাভিমুখী হইয়া সপ্ত পদ গমন করেন, মস্তকোপরি শ্বেতছত্র ধৃত হইলে তিনি সর্বদিকে অবলোকন করিয়া এই মহত্বব্যঞ্জক বাক্য ঘোষণা করেন-“এই পৃথিবীতে আমি অগ্র, আমি শ্রেষ্ঠ, আমি জ্যেষ্ঠ, ইহাই আমার শেষ জন্ম, আর পুনর্জন্ম নাই।” গণ্য করি।</p>
<p>ভদন্ত,… নিষ্ক্রান্ত হন, তখন দেবলোক, মারলোক, ব্রহ্মলোক এবং শ্রমণ, ব্রাহ্মণ ও দেবমনুষ্য সহিত এই পৃথিবীতে দেবগণের দেবানুভাব অতিক্রম করিয়া অপরিমেয় বিপুল দীপ্তি প্রাদুর্ভূত হয়, অনন্তঘন অন্ধকারাচ্ছন্ন লোকান্তরিত নিরয়, যে-স্থানে মহাঋদ্ধিসম্পন্ন ও মহানুভাব চন্দ্র সূর্যের কিরণও প্রবেশ করিতে অক্ষম, সে-স্থানেও দেবানুভাব অতিক্রম করিয়া অপরিমেয় বিপুল দীপ্তি প্রাদুর্ভূত হয়, যেসমস্ত সত্ত্ব ওই স্থানে উৎপন্ন হইয়াছে তাহারাও ওই আলোকে প্রাদুর্ভূত হয়, তাঁহারা পরস্পরকে জানিতে পারেন-“ওহে অন্যান্য প্রাণীও এখানে উৎপন্ন হইয়াছে” দশ সহস্র জগৎ কম্পিত হয়… প্রাদুর্ভূত হয়।… গণ্য করি।</p>
<p>সুতরাং, আনন্দ, তুমি তথাগতের এই আশ্চর্য অদ্ভুতধর্ম ধারণ করো। ইহাতে তথাগতের জ্ঞাত বেদনা উৎপন্ন হয়, জ্ঞাত হইলে স্থিতি লাভ করে, জ্ঞাত হইলে অস্তমিত হয়, বিদিত সংজ্ঞা, বিদিত বির্তক উৎপন্ন হয়, স্থিতি লাভ করে, অস্তমিত হয়। আনন্দ, তুমি… ধারণ করো।</p>
<p>ভদন্ত, ভগবানের বেদনা উৎপন্ন হয়… অস্তমিত হয়-এইরূপে আমি ভগবানের আশ্চর্য অদ্ভুতধর্ম ধারণ করি।</p>
<p>আয়ুষ্মান আনন্দ ইহা বলিলেন। শাস্তা সম্মতি জ্ঞাপন করিলেন। ভিক্ষুগণ, সন্তুষ্ট মনে আয়ুষ্মান আনন্দের ভাষণে আনন্দ প্রকাশ করিলেন।</p>
<p class='endsutta'>আশ্চর্য-অদ্ভুতধর্ম সূত্র সমাপ্ত।</p>
<footer>
<p>অনুবাদক : <span class='author'>বিনয়েন্দ্রনাথ চৌধুরী</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
