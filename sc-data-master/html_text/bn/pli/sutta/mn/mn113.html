<!DOCTYPE html>
<html>
<head>
<meta charset='UTF-8'>
<meta name='author' content='বিনয়েন্দ্রনাথ চৌধুরী'>
<title></title>
</head>
<body>
<article id='mn113' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>উপরি-পঞ্চাশ</li>
<li class='vagga'>২. অনুপদ-বর্গ</li>
</ul>
<h1>৩. সৎপুরুষ সূত্র</h1>
</header>
<p>আমি এইরূপ শুনিয়াছি।</p>
<p>এক সময় ভগবান শ্রাবস্তী-সমীপে জেতবনে অনাথপিণ্ডিকের আরামে বিহার করিতেছিলেন। তথায় ভগবান ভিক্ষুদিগকে আহ্বান করিলেন, ‘হে ভিক্ষুগণ!’ ‘হ্যাঁ ভদন্ত’ বলিয়া ভিক্ষুগণ ভগবানকে প্রত্যুত্তর দিলেন। ভগবান বলিলেন, ‘হে ভিক্ষুগণ, আমি তোমাদিগের নিকট সৎপুরুষধর্ম এবং অসৎপুরুষধর্ম সম্পর্কে দেশনা করিব, তাহা শ্রবণ করো, উত্তমরূপে মনোনিবেশ করো, আমি তাহা বিবৃত করিতেছি।’ “যথা আজ্ঞা, ভদন্ত,” বলিয়া ভিক্ষুগণ ভগবানকে প্রত্যুত্তর দিলেন। ভগবান বলিলেন, হে ভিক্ষুগণ, অসৎপুরুষধর্ম কী? হে ভিক্ষুগণ, অসৎপুরুষ উচ্চকুল হইতে প্রব্রজিত হন। তিনি এইরূপ প্রত্যবেক্ষণ করেন : আমি উচ্চকুল হইতে প্রব্রজিত। কিন্তু অন্য ভিক্ষুগণ উচ্চকুল হইতে প্রব্রজিত নহেন। তিনি স্বীয় উচ্চ কৌলিন্যের জন্য আত্মপ্রশংসা করেন, অপরকে অবজ্ঞা করেন। হে ভিক্ষুগণ, ইহাই অসৎপুরুষধর্ম। কিন্তু সৎপুরুষ এইরূপ প্রত্যবেক্ষণ করেন : উচ্চ কৌলিন্যের জন্য লোভ-দ্বেষ-মোহধর্ম বিনষ্ট হয় না। উচ্চকুল হইতে প্রব্রজিত না হইয়াও যদি কেহ ধর্মানুধর্ম প্রতিপন্ন, সম্যক প্রতিপন্ন (যথার্থ সৎজীবন যাপনকারী) ও অনুধর্মচারী হন, তিনি সর্বত্র পূজ্য ও প্রশংসনীয় হন। তিনি প্রতিপদ (ধর্মজীবনচর্যা), উচ্চ কৌলিন্যের জন্য আত্মপ্রশংসা বা অন্যকে অবজ্ঞা করেন না। হে ভিক্ষুগণ, ইহাই সৎপুরুষধর্ম।</p>
<p>পুনরায়, হে ভিক্ষুগণ, মহাকুল হইতে প্রব্রজিত হন… উপরে উল্লিখিতরূপে বর্ণনীয়, মহাভোগকুল (ধনী) হইতে প্রব্রজিত হন, উদার ভোগবান কুলে জন্মগ্রহণ করেন। তিনি এইরূপ প্রত্যবেক্ষণ করেন : “আমি উদার ভোগবানকুল হইতে প্রব্রজিত হইয়াছি।” তিনি উদার ভোগহেতু (যথেষ্ট সম্পদ) আত্মপ্রশংসা করেন, অন্যকে অবজ্ঞা করেন। ইহা অসৎপুরুষ-ধর্ম। সৎপুরুষ ভিক্ষু কিন্তু এইরূপ প্রত্যবেক্ষণ করেন : উদারভোগ-হেতু লোভ-দ্বেষ-মোহধর্ম… বিনষ্ট হয় না। উদার ভোগকুল হইতে প্রব্রজিত না হইয়া যদি কেহ ধর্মানুধর্ম প্রতিপন্ন… ইহাই সৎপুরুষধর্ম।</p>
<p>পুনরায়, হে ভিক্ষুগণ, কোনো অসৎপুরুষ ভিক্ষু জ্ঞাত ও যশস্বী হইয়া এইরূপ প্রত্যবেক্ষণ করেন : আমি জ্ঞাত ও যশস্বী, কিন্তু অন্য ভিক্ষুগণ অপ্রজ্ঞাত ও ক্ষমতাহীন। তিনি স্বীয় জ্ঞানের জন্য আত্ম-প্রশংসা করেন ও অন্যকে অবজ্ঞা করেন। ইহাই অসৎপুরুষধর্ম। হে ভিক্ষুগণ, সৎপুরুষ ভিক্ষু এইরূপ প্রত্যবেক্ষণ করেন : স্বীয় জ্ঞান-হেতু লোভ-দ্বেষ-মোহধর্ম বিনষ্ট হয় না। জ্ঞাত ও যশস্বী না হইয়াও যদি ধর্মানুধর্ম প্রতিপন্ন… সৎপুরুষধর্ম।</p>
<p>পুনরায়, হে ভিক্ষুগণ, কোনো অসৎপুরুষ ভিক্ষু চীবর, পিণ্ডপাত, রোগের প্রতিকার ভৈষজ্য লাভী হন। তিনি এইরূপ প্রত্যবেক্ষণ করেন : আমি চীবর… কিন্তু অন্য ভিক্ষুগণ… লাভী নহেন। তিনি সে লাভ-হেতু… অসৎপুরুষধর্ম। সৎপুরুষ ভিক্ষু এইরূপ প্রত্যবেক্ষণ করেন… সৎপুরুষধর্ম।</p>
<p>পুনরায়, হে ভিক্ষুগণ, কোনো অসৎপুরুষ ভিক্ষু বহুশ্রুত (পণ্ডিত) হইয়া এইরূপ প্রত্যবেক্ষণ করেন : আমি বহুশ্রুত, অন্য ভিক্ষুগণ বহুশ্রুত নহে। তিনি সেই স্বীয় পাণ্ডিত্যহেতু… অসৎপুরুষধর্ম। সৎপুরুষ… সৎপুরুষধর্ম।</p>
<p>পুনরায়, হে ভিক্ষুগণ, কোনো অসৎপুরুষ ভিক্ষু বিনয়ধর হন। তিনি এইরূপ প্রত্যবেক্ষণ… বিনয়ধর হইবার কারণে… অসৎপুরুষধর্ম। সৎপুরুষ ভিক্ষু… সৎপুরুষধর্ম।</p>
<p>পুনরায়, হে ভিক্ষুগণ, কোনো অসৎপুরুষ ভিক্ষু ধর্মকথিক হইয়া এইরূপ প্রত্যবেক্ষণ… সৎপুরুষধর্ম।</p>
<p>পুনরায়, হে ভিক্ষুগণ, কোনো অসৎপুরুষ স্বীয় অরণ্যবিহার-হেতু ভিক্ষু আরণ্যক (অরণ্যবিহারী) এইরূপ প্রত্যবেক্ষণ… সৎপুরুষ ধর্ম।</p>
<p>পুনরায়, হে ভিক্ষুগণ, কোনো অসৎপুরুষ ভিক্ষু পাংশুকুলধারী হইয়া প্রত্যবেক্ষণ… সেই পাংশুকুলচর্যাহেতু… সৎপুরুষধর্ম।</p>
<p>পুনরায়, হে ভিক্ষুগণ, কোনো অসৎপুরুষ ভিক্ষু পিণ্ডচারী হইয়া এইরূপ প্রত্যবেক্ষণ… পিণ্ডচর্যাহেতু… সৎপুরুষধর্ম।</p>
<p>পুনরায়, হে ভিক্ষুগণ, কোনো অসৎপুরুষ ভিক্ষু বৃক্ষতলবাসী হইয়া এইরূপ প্রত্যবেক্ষণ… বৃক্ষতল বাস-হেতু… সৎপুরুষধর্ম।</p>
<p>পুনরায়, হে ভিক্ষুগণ, কোনো অসৎপুরুষ ভিক্ষু শ্মশানবাসী… ইত্যাদি… উন্মুক্ত আকাশতলবাসী… ইত্যাদি… তপশ্চর্যায় উপবেশনকারী… যথার্থলব্ধ আসন গ্রহণকারী… একাসনিক (একাকী বসবাসকারী) হইয়া এইরূপ প্রত্যবেক্ষণ… একাকী বাসহেতু… সৎপুরুষ ধর্ম।</p>
<p>পুনরায়, হে ভিক্ষুগণ, কোনো অসৎপুরুষ ভিক্ষু সর্ব কাম্যবস্তু হইতে বিবিক্ত হইয়া সবিতর্ক, সবিচার, প্রীতিসুখমণ্ডিত প্রথম ধ্যানে উপনীত হইয়া বিহার করেন। তিনি এইরূপ প্রত্যবেক্ষণ… আমি প্রথম ধ্যান সমাপত্তি লাভ করিয়াছি কিন্তু অন্য ভিক্ষুগণ প্রথম ধ্যান সমাপত্তি লাভ করেন নাই। তিনি প্রথম ধ্যান সমাপত্তি-হেতু আত্মপ্রশংসা করেন ও অন্যকে অবজ্ঞা করেন। ইহাই অসৎপুরুষধর্ম। কিন্তু সৎপুরুষ এইরূপ প্রত্যবেক্ষণ করেন : ভগবান কর্তৃক উক্ত হইয়াছে যে প্রথম ধ্যান সমাপত্তির জন্য প্রয়োজন অতন্ময়তা (তৃষ্ণামুক্তি)… অবজ্ঞা করেন না… সৎপুরুষধর্ম।</p>
<p>পুনরায়, হে ভিক্ষুগণ, কোনো অসৎপুরুষ ভিক্ষু বিতর্ক-বিচার উপশমে আধ্যাত্মে সম্প্রসাদী, চিত্তের একীভাব আনয়নকারী, অবিতর্ক অবিচার সমাধিজ প্রীতিসুখমণ্ডিত দ্বিতীয় ধ্যান… তৃতীয় ধ্যান… চতুর্থ ধ্যানে উপনীত হইয়া বিহার করেন। তিনি এইরূপ প্রত্যবেক্ষণ… সৎপুরুষধর্ম।</p>
<p>পুনরায়, হে ভিক্ষুগণ, কোনো অসৎপুরুষ ভিক্ষু রূপ-সংজ্ঞা অতিক্রম করিয়া,… প্রতিঘ-সংজ্ঞা অস্তমিত করিয়া,… নানাত্ব-সংজ্ঞা মনন না করিয়া ‘আকাশ অনন্ত’ এই ভাবোদয়ে আকাশ-অনন্ত-আয়তন নামক প্রথম অরূপধ্যানে উপনীত হইয়া তাহাতে বিহার করেন। তিনি এইরূপ প্রত্যবেক্ষণ… সৎপুরুষধর্ম।</p>
<p>পুনরায়, হে ভিক্ষুগণ, অসৎপুরুষ ভিক্ষু আকাশ-অনন্ত-আয়তন ধ্যানাস্তর অতিক্রম করিয়া ‘বিজ্ঞান অনন্ত’ এই ভাবোদয়ে বিজ্ঞান-অনন্ত-আয়তন নামক দ্বিতীয় অরূপধ্যান স্তরে উপনীত হইয়া বিহার করেন। তিনি এইরূপ প্রত্যবেক্ষণ… সৎপুরুষধর্ম।</p>
<p>পুনরায়, হে ভিক্ষুগণ, অসৎপুরুষ ভিক্ষু সর্বাংশে বিজ্ঞান-অনন্ত-আয়তন নামক ধ্যানস্তর (সমাপত্তি) অতিক্রম করিয়া ‘কিছুই নাই’ এই ভাবোদয়ে আকিঞ্চন-আয়তন নামক তৃতীয় অরূপধ্যান স্তরে উপনীত হইয়া তাহাতে বিহার করেন। তিনি এইরূপ… প্রত্যবেক্ষণ… সৎপুরুষধর্ম।</p>
<p>পুনরায়, হে ভিক্ষুগণ, অসৎপুরুষ ভিক্ষু আকিঞ্চন-আয়তন নামক সমাপত্তি অতিক্রম করিয়া নৈবসংজ্ঞা-না-অসংজ্ঞা নামক চতুর্থ অরূপধ্যানস্তরে (সমাপত্তি) উপনীত হইয়া তাহাতে বিহার করেন। তিনি এইরূপ প্রত্যবেক্ষণ… সৎপুরুষধর্ম।</p>
<p>পুনরায়, হে ভিক্ষুগণ, অসৎপুরুষ ভিক্ষু সর্বাংশে নৈবসংজ্ঞা-না-অসংজ্ঞা নামক সমাপত্তি অতিক্রম করিয়া সংজ্ঞাবেদয়িত-নিরোধ নামক পঞ্চম অরূপধ্যানস্তরে (সমাপত্তি) উপনীত হইয়া তাহাতে বিহার করেন, এবং প্রজ্ঞার দ্বারা দর্শন করিয়া আসবগুলি বিনষ্ট করেন। ভিক্ষুগণ, এই ভিক্ষু কোথাও কিছু মনে করিতে (কল্পনা করিতে) পারে না।</p>
<p>ভগবান ইহা বিবৃত করিলেন। ভিক্ষুগণ সন্তুষ্ট মনে ভগবানের ভাষণে আনন্দ প্রকাশ করিলেন।</p>
<p class='endsutta'>সৎপুরুষ সূত্র সমাপ্ত।</p>
<footer>
<p>অনুবাদক : <span class='author'>বিনয়েন্দ্রনাথ চৌধুরী</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
