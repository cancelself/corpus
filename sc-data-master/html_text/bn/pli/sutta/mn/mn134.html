<!DOCTYPE html>
<html>
<head>
<meta charset='UTF-8'>
<meta name='author' content='বিনয়েন্দ্রনাথ চৌধুরী'>
<title></title>
</head>
<body>
<article id='mn134' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>উপরি-পঞ্চাশ</li>
<li class='vagga'>৪. বিভঙ্গ-বর্গ</li>
</ul>
<h1>৪. লোমশকাঙ্গিয়-ভদ্রকরক্ত সূত্র</h1>
</header>
<p>আমি এইরূপ শুনিয়াছি।</p>
<p>এক সময় ভগবান শ্রাবস্তী-সমীপে অবস্থান করিতেছিলেন জেতবনে অনাথপিণ্ডিকের আরামে। সেই সময়ে আয়ুষ্মান লোমশকাঙ্গিয় শাক্যদের মধ্যে অবস্থান করিতেছিলেন কপিলবাস্তুতে ন্যগ্রোধারামে। তখন দেবপুত্র চন্দন রাত্রির শেষের দিকে তাঁহার জ্যোতিতে সমগ্র ন্যগ্রোধারাম উদ্ভাসিত করিয়া আয়ুষ্মান লোমশকাঙ্গিয়ের নিকট উপস্থিত হইয়া একান্তে দাঁড়াইলেন। একান্তে দণ্ডায়মান দেবপুত্র চন্দন আয়ুষ্মান লোমশকাঙ্গিয়কে বলিলেন, “ভিক্ষু মহোদয়, আপনি কি ভদ্রকরক্তের উদ্দেশ ও বিভঙ্গ ধারণ (স্মরণ) করিতে পারেন?”</p>
<p>বন্ধু, আমি পারি না, কিন্তু আপনি পারেন কি?</p>
<p>ভিক্ষু, আমিও পারি না, কিন্তু আপনি ভদ্রকরক্তের গাথা ধারণ করিতে পারেন কি?</p>
<p>বন্ধু, আমি… পারি না, কিন্তু আপনি পারেন কি?</p>
<p>ভিক্ষু, আমি তাহা পারি।</p>
<p>বন্ধু, আপনি তাহা যথাযথরূপে ধারণ করিতে পারেন?</p>
<p>ভিক্ষু, এক সময়ে ভগবান ত্রয়স্ত্রিংশৎ দেবতাদের মধ্যে অবস্থান করিতেছিলেন পারিচ্ছত্তক (পারিজাত) বৃক্ষমূলে পাণ্ডুকম্বলশিলাসনে। তথায় ভগবান ত্রয়স্ত্রিংশৎ দেবগণের নিকট ভদ্রকরক্তের উদ্দেশ ও বিভঙ্গ আবৃত্তি করিয়াছিলেন :</p>
<p>অতীত অননুসরণীয়… সুবিখ্যাত।</p>
<p>ভিক্ষু, আমি এইরূপে ভদ্রকক্তের গাথা ধারণ (স্মরণ) করি, আপনি তাহা শিক্ষা করুন, অধ্যয়ন করুন ও ধারণ করুন যাহা অর্থসংহিত ও ব্রহ্মচর্যের আদিভূত নিদান। দেবপুত্র চন্দন ইহা বলিলেন এবং বলিয়া অন্তর্ধান করিলেন।</p>
<p>অতঃপর আয়ুষ্মান লোমশকাঙ্গিয় রাত্রির অবসানে শয়নাসন (বিছানাদি সরঞ্জাম) বাঁধিয়া পাত্রচীবর লইয়া শ্রাবস্তীর উদ্দেশ্যে যাত্রা করিলেন। আনুপূর্বিকভাবে বিচরণ করিতে করিতে শ্রাবস্তী-সমীপে জেতবনে অনাথাপিণ্ডিকের আরামে ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে উপবেশন করিলেন, একান্তে উপবিষ্ট আয়ুষ্মান লোমকাঙ্গিয় ভগবানকে বলিলেন :</p>
<p>ভদন্ত, এক সময় আমি শাক্যদের মধ্যে… একজন দেবপুত্র… অন্তর্ধান করিলেন। সাধু, ভদন্ত, ভগবান ভদ্রকরক্তের উদ্দেশ ও বিভঙ্গ দেশনা করুন।</p>
<p>“ভিক্ষু, তুমি কি সেই দেবপুত্রকে জান?”</p>
<p>“ভদন্ত, আমি সেই দেবপুত্রকে জানি না।”</p>
<p>ভিক্ষু, এই দেবপুত্রের নাম চন্দন। দেবপুত্র চন্দন উপবিষ্ট হইয়া, তদর্থী হইয়া, তৎপ্রতি মনোনিবেশ করিয়া, সমগ্র চিত্ত একাগ্র করিয়া, অবহিত শ্রোত্র হইয়া ধর্ম শ্রবণ করেন। তাহা হইলে, ভিক্ষু, উত্তমরূপে মনোনিবেশ করিয়া শ্রবণ করো, আমি ভাষণ দিব।” “হ্যাঁ ভদন্ত,” বলিয়া আয়ুষ্মান লোমশকাঙ্গিয় ভগবানকে প্রত্যুত্তর দিলেন। ভগবান বলিলেন :</p>
<p>অতীত অননুকরণীয়… সুবিখ্যাত।</p>
<p>ভিক্ষু, কিরূপে কেহ অতীতকে অনুসরণ করে? ‘আমি সুদীর্ঘ অতীতে এ প্রকার রূপসম্পন্ন ছিলাম’ মনে করিয়া সে তাহাতে আনন্দ লাভ করে। বেদনা, সংজ্ঞা, সংস্কার ও বিজ্ঞান সম্বন্ধেও এইরূপ।</p>
<p>ভিক্ষু, কিরূপে অতীতকে অনুসরণ করে না?</p>
<p>… কিরূপে অনাগতকে প্রত্যাশা করে?</p>
<p>… কিরূপে অনাগতকে প্রত্যাশা করে না?</p>
<p>… প্রত্যুৎপন্ন ধর্মে আকর্ষিত হয় না।</p>
<p>অতীত অননুকরণীয়… সুবিখ্যাত।</p>
<p>ভগবান ইহা বিবৃত করিলেন আয়ুষ্মান লোমশকাঙ্গিয় সন্তুষ্ট মনে ভগবানের ভাষণকে অভিনন্দিত করিলেন।</p>
<p class='endsutta'>লোমশকাঙ্গিয়-ভদ্রকরক্ত সূত্র সমাপ্ত।</p>
<footer>
<p>অনুবাদক : <span class='author'>বিনয়েন্দ্রনাথ চৌধুরী</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
