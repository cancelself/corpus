<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn57' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>১. গৃহপতি-বর্গ</li>
</ul>
<h1>৭. কুক্কুরবতিক সূত্র</h1>
</header>
<p>৭৮. আমি এইরূপ শুনিয়াছি। এক সময় ভগবান কোলিয়দেশে বাস করিতেছিলেন, হরিদ্রাবসন নামক কোলিয় নগরে। তখন গোব্রতিক নগ্ন কোলিয়পুত্র পুণ্ণ এবং কুকুরব্রতিক অচেল সেনিয় ভগবানের নিকট উপনীত হইল। গোব্রতিক নগ্ন পুণ্ণ ভগবানকে অভিবাদন করিয়া একপ্রান্তে বসিল। কুকুরব্রতিক অচেল সেনিয় ভগবানের সহিত সম্মোদন করিল, সম্মোদনীয় ও স্মরণীয় কথা শেষ করিয়া কুকুরের ন্যায় হস্তপদ গুটাইয়া একান্তে বসিল। একপ্রান্তে উপবিষ্ট নগ্ন গোব্রতিক পুণ্ণ ভগবানকে বলিল :</p>
<p>“প্রভু, এই উলঙ্গ কুকুরব্রতিক দুষ্কর-কারক (কৃচ্ছ্রসধক) সেনিয় মাটিতে নিক্ষিপ্ত ভোজন করে। তাহার সেই কুকুরব্রত দীর্ঘদিন গৃহীত ও আচরিত হইয়াছে। তাহার কী গতি? পারলৌকিক অবস্থাই বা কী?”</p>
<p>“নিরর্থক, পুণ্ণ, রাখিয়া দাও, উহা আমাকে জিজ্ঞাসা করিও না।”</p>
<p>দ্বিতীয়বার, তৃতীয়বারও ওইরূপ প্রশ্ন করা হইল।</p>
<p>৭৯. পুণ্ণ, সত্যই তোমাকে বুঝাইতে পারিলাম না যে উহা নিরর্থক। ইহা থাক, আমাকে জিজ্ঞাসা করিও না। বেশ, তথাপি তোমাকে বর্ণনা করিব :</p>
<p>পুণ্ণ, যখন কেহ পরিপূর্ণ কুকুরব্রত নিরন্তর ভাবনা (অভ্যাস) করে, পরিপূর্ণ কুকুর আচার নিরন্তর আচরণ করে, পরিপূর্ণ কুকুরচিত্ত নিরন্তর গঠন করে, পরিপূর্ণ কুকুরভঙ্গী নিরন্তর অভ্যাস করে; সে পরিপূর্ণ কুকুরব্রত-আচার-চিত্তভঙ্গী ভাবনা করিয়া দেহত্যাগে মৃত্যুর পর কুকুর যোনিতে জন্ম হয়। যদি তাহার এই ধারণা থাকে যে আমি এই শীল, ব্রত, তপশ্চর্যা ও ব্রহ্মচর্যা দ্বারা দেবতা হইব, কিংবা দেবতাদের অন্যতর হইব, তবে উহা তাহার মিথ্যাদৃষ্টি (ভ্রান্ত, ধারণা)। পুণ্ণ, মিথ্যাদৃষ্টিকের পক্ষে নিরয় ও তির্যক (পশু) যোনি এই দ্বিবিধ গতির অন্যতর গতিই (লভ্য) বলিতেছি। পুণ্ণ, এই প্রকারে সম্পাদিত কুকুরব্রত কুকুরদিগের সাহচর্যে কিংবা বিপর্যস্ত, হইলে নরকে নিয়া যায়।”</p>
<p>উহা উক্ত হইলে কুকুরব্রতিক অচেল সেনিয় রোদন আরম্ভ করিল, অশ্রুমোচন করিতে লাগিল।</p>
<p>ভগবান গোব্রতিক পুণ্ণ কোলিয় পুত্রকে বলিলেন :</p>
<p>“পুণ্ণ, আমি তোমাকে নিরস্ত, করিতে পারিলাম না যে ইহা নিরর্থক, স্থগিত রাখো, ইহা আমাকে জিজ্ঞাসা করিও না।”</p>
<p>কুকুরব্রতিক সেনিয় বলিল :</p>
<p>“ভগবান আমাকে ইহা বলিয়াছেন, তজ্জন্য রোদন করিতেছি না। অথচ প্রভু, আমার এই কুকুরব্রত দীর্ঘদিন যাবৎ গৃহীত ও আচরিত। প্রভু, ইহার পরিণাম ভাবিয়া রোদন করিতেছি। প্রভু, আমার বন্ধু কোলিয়পুত্র গোব্রতিক। তাহার সেই গোব্রত দীর্ঘকাল যাবৎ গৃহীত ও আচরিত। তাহার গতি এবং পারলৌকিক অবস্থা কী?”</p>
<p>“নিরর্থক সেনিয়, উহা স্থগিত রাখ, উহা আমাকে জিজ্ঞাসা করিও না।”</p>
<p>দ্বিতীয়বার, তৃতীয়বারও প্রশ্ন করা হইল।</p>
<p>৮০. “সেনিয়, প্রকৃত পক্ষে তোমাকে বুঝাইতে পারিলাম না। সুতরাং তোমাকে বলিব :</p>
<p>“সেনিয়, কেহ কেহ পরিপূর্ণ গোব্রত অবিচ্ছিন্নভাবে ভাবনা করে, পরিপূর্ণ গোশীল আচরণ করে, পরিপূর্ণ গোচিত্ত গঠন করে ও পরিপূর্ণ আকল্প (ভঙ্গী) অভ্যাস করে, সে এই সমুদয় আচরণ করিয়া দেহত্যাগে মৃত্যুর পর গর্ব যোনিতে উৎপন্ন হয়। যদি তাহার এই ধারণা হয় যে আমি এই শীল, ব্রত, তপস্যা ও ব্রহ্মচর্যা দ্বারা দেবরাজ কিংবা দেবতাদের অন্যতর হইব, তবে উহা তাহার মিথ্যাদৃষ্টি। সেনিয়, মিথ্যাদৃষ্টিকদের নিরয় ও তিরচ্ছান (পশু-পক্ষী) যোনি এই দ্বিবিধ গতির অন্যতর গতি লভ্য বলিতেছি। এইরূপেই আচরিত গোব্রত গর্বদের সাহচর্যে, বিপর্যস্ত, হইলে নিরয়ে উপনীত করে।”</p>
<p>ইহা উক্ত হইলে কোলিয়পুত্র গোব্রতীক পুণ্ণ রোদন আরম্ভ করিল ও অশ্রু মোচন করিতে লাগিল।</p>
<p>ভগবান কুকুরব্রতিক নগ্ন সেনিয়কে বলিলেন :</p>
<p>“সেনিয়, আমি তোমাকে বিরত করিতে পারিলাম না যে ইহা অনর্থক, স্থগিত রাখো, ইহা আমাকে জিজ্ঞাসা করিও না।”</p>
<p>“ভগবান আমাকে ইহা বলিয়াছেন, তজ্জন্য আমি রোদন করিতেছি না। অথচ আমার এই গোব্রত দীর্ঘদিন গৃহীত ও আচরিত হইয়াছে।”</p>
<p>“ভন্তে, আমি ভগবানের প্রতি প্রসন্ন হইব, যদি ভগবান ধর্ম-দেশনা করেন যাহাতে আমি এই গোব্রত পরিত্যাগ করিতে পারি এবং কুকুরব্রতিক উলঙ্গ সেনিয়ও কুকুরব্রত পরিত্যাগ করিতে পারে।”</p>
<p>“তাহা হইলে পুণ্ণ, শ্রবণ করো, উত্তমরূপে মনোযোগ দাও, আমি ভাষণ করিব।”</p>
<p>“হ্যাঁ, প্রভু,” বলিয়া কোলিয়পুত্র পুণ্ণ ভগবানকে প্রত্যুত্তর দিলেন। ভগবান বলিলেন :</p>
<p>৮১. “পুণ্ণ, চতুর্বিধ কর্ম স্বীয় অভিজ্ঞা দ্বারা প্রত্যক্ষ করিয়া আমা কর্তৃক ঘোষিত হইয়াছে। সে চারিটি কী? পুণ্ণ, (১) কোনো কর্ম আছে কৃষ্ণ (মন্দ) এবং কৃষ্ণবিপাক। (২) কোনো কর্ম আছে শুক্ল (ভাল) এবং শুক্লবিপাক। (৩) কোনো কর্ম আছে কৃষ্ণ-শুক্ল এবং কৃষ্ণ-শুক্লবিপাক। (৪) কোনো কর্ম আছে অকৃষ্ণ-অশুক্ল এবং অকৃষ্ণ-অশৃক্লবিপাক, যে কর্ম যাবতীয় কর্মক্ষয়ের নিমিত্ত পরিচালিত হয়।”</p>
<p>“পুণ্ণ, দুঃখ-ফলপ্রদ মন্দ কর্ম কী? পুণ্ণ, জগতে কোনো ব্যক্তি ব্যাপাদ (হিংসা) যুক্ত কায়িক কর্ম সম্পাদন করে, ব্যাপাদযুক্ত বাচনিক কর্ম সম্পাদন করে, ব্যাপাদযুক্ত মানসিক কর্ম সঞ্চয় করে। সে সব্যাপাদ (সহিংস) কায়, বাক্‌ ও মনঃকর্ম সঞ্চয় করিয়া দুঃখবহুল যোনিতে উৎপন্ন হয়। দুঃখবহুল যোনিতে উৎপন্ন অবস্থায় তাহার দুঃখজনক স্পৃশ্য (বিপাকসমূহ) ভোগ করিতে হয়। সে দুঃখজনক স্পৃশ্যে স্পর্শিত হইয়া নিরয়বাসী সত্ত্বগণের ন্যায় নিরন্তর দুঃখজনক সহিংস বেদনা অনুভব করে। এইরূপে হে পুণ্ণ, যথাভূত কর্ম হইতে তথাভূত সত্ত্বেও উৎপত্তি হয়। (জীব) যে কর্ম করে তদ্বারাই জন্ম হয়। উৎপন্ন হইয়া সদৃশ স্পৃশ্য স্পর্শ করে। পুণ্ণ, আমি এই কারণেও বলি ‘সত্ত্বগণ কর্মের উত্তরাধিকারী’। পুণ্ণ, ইহাকেই দুঃখ-ফলপ্রদ মন্দ কর্ম বলা হয়।” (১)</p>
<p>পুণ্ণ, সুখ-ফলপ্রদ শুক্লকর্ম কী? পুণ্ণ, জগতে কোনো ব্যক্তি অব্যাপাদযুক্ত কায়কর্ম সঞ্চয় করে, অব্যাপাদযুক্ত বাক্‌কর্ম সঞ্চয় করে, অব্যাপাদযুক্ত মনঃকর্ম সঞ্চয় করে। সে অহিংস কায়, বাক্‌ ও মনঃকর্ম সঞ্চয় করিয়া দেহত্যাগে মৃত্যুর পর দুঃখহীন লোকে পুনর্বৎপন্ন হয়, উৎপন্ন অবস্থায় অনুরূপ স্পৃশ্য স্পর্শ করে। এইরূপেও আমি বলিতেছি যে প্রাণীগণ স্বীয় কর্মের উত্তরাধিকারী। পুণ্ণ, ইহাকে বলা হয়, সুখ-ফলপ্রদ শুক্লকর্ম।” (২)</p>
<p>পুণ্ণ, কৃষ্ণ-শুক্ল বিপাকপ্রদ কৃষ্ণ-শুক্লকর্ম কী? পুণ্ণ, জগতে কোনো ব্যক্তি সব্যাপাদযুক্ত ও অব্যাপাদযুক্ত কায়কর্ম করে, বাক্‌কর্ম করে ও মনঃকর্ম সঞ্চয় করে। সে সহিংস-অহিংস কায়, বাক্‌ ও মনঃকর্ম সঞ্চয় করিয়া দুঃখ-সুখময় লোকে উৎপন্ন হয়, উৎপন্ন অবস্থায় সদুঃখ-অদুঃখজনক স্পৃশ্য স্পর্শ করে। সে সদুঃখ-অদুঃখজনক স্পৃশ্য দ্বারা স্পর্শিত হইয়া সুখ-দুঃখ মিশ্রিত বেদনা অনুভব করে, যেমন : মানুষ, কোনো কোনো দেবতা এবং কোনো কোনো বিনিপাতিক প্রেতগণ। এইরূপে হে পুণ্ণ, ভূত হইতে ভূতের উৎপত্তি। (জীব) যাহা করে তদ্বারা উৎপন্ন হয় এবং উৎপন্ন অবস্থায় অনুরূপ ফল ভোগ করে। এই কারণেও আমি বলি, ‘প্রাণীগণ কর্মের উত্তরাধিকারী’। পুণ্ণ, ইহা ভালো-মন্দ বিপাকপ্রদ মিশ্রকর্ম।” (৩)</p>
<p>“পুণ্ণ, অদুঃখ-অসুখ বিপাকপ্রদ অকৃষ্ণ-অশুক্ল কর্ম, যাহা কর্মক্ষয়ে সংবর্তিত হয়, তাহা কী? উক্ত ত্রিবিধ কর্মের মধ্যে হে পুণ্ণ, যাহা মন্দ-ফলপ্রদ কৃষ্ণকর্ম উহার প্রহাণের জন্য যেই চেতনা, যাহা শুভ-ফলপ্রদ শুক্লকর্ম উহার প্রহাণের জন্য যেই চেতনা এবং যাহা ভালো-মন্দ মিশ্রফলপ্রদ কর্ম উহারও প্রহাণের জন্য যেই চেতনা, তাহাই পুণ্ণ, অকৃষ্ণ-অশুক্ল বিপাকপ্রদ কর্ম বলা হয়, তাহা যাবতীয় কর্মক্ষয়ে সংবর্তিত।” (৪)</p>
<p>“পুণ্ণ, এই চতুর্বিধ কর্ম স্বীয় অভিজ্ঞা দ্বারা প্রত্যক্ষ করিয়া আমা কর্তৃক ঘোষিত হইয়াছে।”</p>
<p>৮২. ইহা উক্ত হইলে গো-ব্রতী কোলিয়পুত্র পুণ্ণ ভগবানকে বলিল :</p>
<p>“অতি আশ্চর্য প্রভু, অতি অদ্ভুত প্রভু, যেমন হে প্রভু,…। প্রভু ভগবান, আজ হইতে যাবজ্জীবন আমাকে শরণাগত উপাসকরূপে ধারণা করুন।”</p>
<p>কুকুরব্রতিক উলঙ্গ সেনিয় ভগবানকে বলিল :</p>
<p>“অত্যাশ্চর্য প্রভু, অতি অদ্ভুত প্রভু, যেমন অধোমুখকে ঊর্ধ্বমুখ করে, প্রতিচ্ছন্নকে বিবৃত করে, পথভ্রষ্টকে পথ প্রদর্শন করে, চক্ষুষ্মান রূপ (দৃশ্য) দর্শনের নিমিত্ত অন্ধকারে তৈল প্রদীপ ধারণ করে, সেই প্রকারেই ভগবান কর্তৃক অনেক পর্যায়ে ধর্ম ঘোষিত হইয়াছে। প্রভু, আমি ভগবানের, ধর্মের ও ভিক্ষুসংঘের শরণাপন্ন হইতেছি। প্রভু, আমি ভগবানের নিকট প্রব্রজ্যা ও উপসম্পদা লাভের প্রত্যাশী।”</p>
<p>“সেনিয়, যদি কোনো ভূতপূর্ব অন্যতীর্থিয় (মতাবলম্বী) এই ধর্ম বিনয়ে প্রব্রজ্যা ও উপসম্পদা লাভ করিতে ইচ্ছুক হয়, তবে তাহাকে চারি মাস পর্যন্ত পরিবাস (ব্রত পূরণার্থ বাস) করিতে হয়। চারি মাসের পর সন্তুষ্টচিত্ত ভিক্ষুগণ তাহাকে প্রব্রজ্যা ও ভিক্ষুভাবে উপসম্পদা প্রদান করে। অথচ এখানে আমার ব্যক্তিবিশেষের বিভিন্নতাও সুবিদিত।”</p>
<p>“প্রভু, যদি তদ্রূপ করিতে হয়,… আমি চারি বর্ষ ব্যাপী পরিবাস করিতে প্রস্তুত। চারি বৎসরের পর সন্তুষ্টচিত্ত ভিক্ষুগণ আমাকে প্রব্রজ্যা ও ভিক্ষুভাবে উপসম্পদা প্রদান করুন।”</p>
<p>উলঙ্গ কুকুরব্রতীক সেনিয় ভগবানের নিকট প্রব্রজ্যা ও উপসম্পদা লাভ করিল। অচির উপসম্পন্ন আয়ুষ্মান সেনিয় একাকী বিষয়-বাসনামুক্ত, অপ্রমত্ত, বীর্যবান ও নির্বাণ প্রবণ চিত্ত হইয়া অবস্থানপূর্বক-যার জন্য কুলপুত্রগণ আগার হইতে অনাগারিক প্রব্রজ্যা গ্রহণ করেন-অচিরেই সেই অনুত্তর ব্রহ্মচর্যের অবসান অর্হত্ত্ব ইহজীবনে স্বয়ং অভিজ্ঞা দ্বারা প্রত্যক্ষ ও উপলব্ধি করিয়া বাস করেন। চিরতরে জন্মবীজ ক্ষীণ, ব্রহ্মচর্যব্রত উদ্‌যাপিত, করণীয় কৃত এবং এ জীবনের জন্য আর তাঁহার কর্তব্য নাই-তিনি ইহা উত্তমরূপে জানিলেন। আয়ুষ্মান সেনিয় অর্হৎদের অন্যতম হইলেন।</p>
<p class='endsutta'>কুক্কুরবতিক সূত্র সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
