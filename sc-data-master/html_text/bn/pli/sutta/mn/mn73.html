<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn73' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>৩. পরিব্রাজক-বর্গ</li>
</ul>
<h1>৩. মহাবচ্ছ সূত্র</h1>
</header>
<p>১৯৩. আমি এইরূপ শুনিয়াছি। এক সময় ভগবান রাজগৃহে বেণুবন কলন্দক নিবাপে বিহার করিতেছেন। তখন বচ্ছগোত্ত পরিব্রাজক যেখানে ভগবান আছেন সেখানে গেলেন, গিয়া ভগবানের সহিত সম্মোদন করিলেন।… একান্তে বসিলেন, একান্তে উপবিষ্ট বচ্ছগোত্ত পরিব্রাজক ভগবানকে বলিলেন, “দীর্ঘদিন হইল আমি মাননীয় গৌতমের সহিত বাক্যালাপ করিয়াছি। সাধু, মাননীয় গৌতম, আমাকে সংক্ষেপে কুশলাকুশল (ভালো-মন্দ) সম্বন্ধে উপদেশ করুন।”</p>
<p>“বচ্ছ, আমি সংক্ষেপেও তোমাকে কুশলাকুশল উপদেশ করিতে পারি, বিস্তৃতভাবেও তোমাকে কুশলাকুশল উপদেশ করিতে পারি। কিন্তু (প্রথমত) বচ্ছ, তোমাকে সংক্ষেপে কুশলাকুশল উপদেশ করিব। তাহা শ্রবণ করো, সুষ্ঠুভাবে মনোনিবেশ করো, ভাষণ করিব।”</p>
<p>“হ্যাঁ, ভদন্ত!” (বলিয়া) বচ্ছগোত্ত পরিব্রাজক ভগবানকে উত্তর দিলেন।</p>
<p>১৯৪. ভগবান এরূপ বলিলেন, “বচ্ছ, লোভ অকুশল, আর অলোভ কুশল। বচ্ছ, দ্বেষ অকুশল, অদ্বেষ কুশল। বচ্ছ, মোহ অকুশল, অমোহ কুশল। এই প্রকারে বচ্ছ, এই তিন ধর্ম (মনোবৃত্তি) অকুশল আর তিন ধর্ম কুশল।”</p>
<p>“বচ্ছ, প্রাণাতিপাত (হিংসা) অকুশল, আর প্রাণাতিপাত হইতে বিরতি কুশল। অদত্তাদান (চুরি) অকুশল, অদত্তাদান বিরতি কুশল। কামে মিথ্যাচার অকুশল, কামে মিথ্যাচার বিরতি কুশল। মৃষাবাদ অকুশল, মৃষাবাদ বিরতি কুশল। পিশুনবাক্য অকুশল, পিশুনবাক্য বিরতি কুশল। পরুষবচন অকুশল, পরুষবচন বিরতি কুশল। সম্প্রলাপ অকুশল, সম্প্রলাপ বিরতি কুশল। অভিধ্যা (লোভ) অকুশল, অনভিধ্যা কুশল। ব্যাপাদ অকুশল, অব্যাপাদ (করুণা) কুশল। মিথ্যাদৃষ্টি (ভ্রান্ত, ধারণা) অকুশল, সম্যক দৃষ্টি কুশল। বচ্ছ, এই দশ ধর্ম (আচার) অকুশল, আর দশ বিরতি ধর্ম কুশল।”</p>
<p>“বচ্ছ, যখন কোনো ভিক্ষুর তৃষ্ণা উচ্ছিন্নমূল, তালকা-বৎ, অভাব প্রাপ্ত ও ভবিষ্যতে অনুৎপত্তি স্বভাব হইয়া প্রহীন হয়, তখন সে ভিক্ষু অর্হৎ, ক্ষীণাসব, ব্রহ্মচর্যবাস পূর্ণ, কৃতকৃত্য, পরিত্যক্ত স্কন্ধভার, সদর্থ অনুপ্রাপ্ত, পরিক্ষীণ ভবসংযোজন ও অর্হত্ত্বপ্রজ্ঞা দ্বারা সম্যক জানিয়া বিমুক্ত হয়।”</p>
<p>১৯৫. “মাননীয় গৌতমের কথা থাকুক। গৌতম, আপনার এক ভিক্ষুশ্রাবকও আছেন কি? যিনি আসবরাশির ক্ষয় করিয়া অনাসব চিত্ত-বিমুক্তি ও প্রজ্ঞা-বিমুক্তি ইহ-জীবনেই প্রত্যক্ষ করিয়া, লাভ করিয়া বিহার করেন?”</p>
<p>“বচ্ছ, একশত নহে, দুই, তিন, চার, পাঁচশত নহে তদপেক্ষা অধিক সংখ্যকই আমার ভিক্ষুশ্রাবক আছে, যাহারা আসব ক্ষয় করিয়া অনাসব চিত্ত-বিমুক্তি ও প্রজ্ঞা-বিমুক্তি এই জীবনে স্বীয় অভিজ্ঞা দ্বারা প্রত্যক্ষ ও উপলব্ধি করিয়া বিহার করে।”</p>
<p>“থাকুন মাননীয় গৌতম, রেখে দেন ভিক্ষুগণ, হে গৌতম, আপনার কোনো ভিক্ষুণীশিষ্যা আছেন কি? যিনি আসবরাশির সম্পূর্ণ ক্ষয় করিয়া অনাসব চিত্ত-বিমুক্তি ও প্রজ্ঞা-বিমুক্তি… প্রত্যক্ষ ও উপলব্ধি করিয়া বিহার করেন?”</p>
<p>“বচ্ছ, একশত নহে… অধিক সংখ্যক… উপলব্ধি করিয়া বিহার করে।”</p>
<p>“থাকুন মাননীয় গৌতম, থাকুন ভিক্ষুগণ, থাকুন ভিক্ষুণীসংঘ, মাননীয় গৌতমের এমন কোনো গৃহস্থশিষ্য শ্বেতাম্বরধারী ব্রহ্মচারী উপাসক আছেন কি? যিনি পঞ্চবিধ অধোভাগীয় সংযোজন সম্পূর্ণ ক্ষয়সাধন-হেতু অযোনি-সম্ভবা দেবতা হইয়া তথায় (শুদ্ধাবাস বৃহ্মলোকে) পরিনির্বাণলাভী ও সেই ব্রহ্মলোক হইতে অনাবর্তন স্বভাব হইয়াছেন?”</p>
<p>“বচ্ছ!… বহুসংখ্যক… ?”</p>
<p>“থাকুন মাননীয় গৌতম, থাকুন ভিক্ষুগণ, থাকুন ভিক্ষুণীসংঘ, থাকুন ব্রহ্মচারী শ্রাবক গৃহী উপাসকগণ, গৌতম, আপনার একজন গৃহী উপাসক ও শ্বেতবস্ত্রধারী কামভোগী (বিষয়-ভোগী) শাসনকারী (ধর্মানুসারী), উপদেশানুসারী, সংশয়োত্তীর্ণ (ইহা কী প্রকার? এই সন্দেহ উত্তীর্ণ), জিজ্ঞাসাতীত, বৈশারদ্য প্রাপ্ত এবং শাস্তার ধর্মমতে পর-প্রত্যয় রহিত (প্রত্যক্ষদর্শী) হইয়া অবস্থান করেন?”</p>
<p>“বচ্ছ, একশত নহে… বহুসংখ্যক…।”</p>
<p>“থাকুন গৌতম, আপনি… থাকুন গৃহী শ্বেতবসনধারী উপাসক…; একজনও গৃহস্থ শ্বেতবসনা ব্রহ্মচারিণী শ্রাবিকা উপাসিকা আছে কি? যিনি পাঁচ প্রকার অধোভাগীয় সংযোজন সম্পূর্ণ ক্ষয়-হেতু… সেই ব্রহ্মলোক হইতে অনাবর্তন স্বভাব প্রাপ্ত হইয়াছেন?”</p>
<p>“বচ্ছ, একশ নহে… বহুসংখ্যক…।”</p>
<p>“থাকুন গৌতম, আপনি, থাকুন আপনার… গৃহী শ্বেতবসনা ব্রহ্মচারিণী উপাসিকা; কেমন আপনার একজনও শ্বেতবসনা, বিষয়-ভোগিনী, শাসন-কারিণী, উপদেশানুসারিণী, সংশয়োত্তীর্ণা, বিগত সন্দেহা, বৈশারদ্য প্রাপ্ত এবং শাস্তার ধর্মে পর-প্রত্যয় রহিতা হইয়া অবস্থান করেন এমন উপাসিকা আছেন কি?”</p>
<p>“বচ্ছ, একশ নহে… অধিক সংখ্যক…।”</p>
<p>১৯৬. “ভো গৌতম, যদি আপনিই আপনার ধর্মের আরাধক (পরিপূরক) হইতেন আর ভিক্ষুরা সম্পাদক না হইতেন তবে এই ব্রহ্মচর্য সেই অংশে অপূর্ণ থাকিত। যেহেতু ভো গৌতম, এই ধর্মের আপনিও আরাধক আর ভিক্ষুরাও আরাধক। সুতরাং এই ব্রহ্মচর্য সে অংশে পরিপূর্ণ আছে।… ভিক্ষুণীসংঘও আরাধিকা।… শ্বেতবসনা ব্রহ্মচারিণী গৃহী উপাসিকারাও আরাধিকা।… শ্বেতবসনধারী কামভোগী গৃহী উপাসকেরাও আরাধক।… শ্বেতবসনধারী কামভোগী গৃহী উপাসিকারাও আরাধিকা। সুতরাং এই ব্রহ্মচর্য সে অংশে সর্বাঙ্গ পরিপূর্ণ আছে।”</p>
<p>১৯৭. “যেমন ভো গৌতম, গঙ্গানদী সমুদ্র-নিম্না (সমুদ্রের দিকে গতিশীলা), সমুদ্র-প্রবণা, সমুদ্রাবনতা, সমুদ্রকেই প্রাপ্ত হইয়া থাকে; সেইরূপ মহানুভব গৌতমের সগৃহস্থ প্রব্রজিত পারিষদ নির্বাণ-নিম্ন, নির্বাণ প্রবণ, নির্বাণাবনত, নির্বাণ-সংলগ্ন হইয়াই স্থিত আছে। অতি সুন্দর, হে গৌতম, অতি চমৎকার, ভো গৌতম, যেমন হে গৌতম, অধঃমুখকে ঊর্ধ্বমুখ করিলেন, আচ্ছন্নকে বিবৃত করিলেন, ভ্রান্তকে মার্গ দেখাইলেন, চক্ষুষ্মান বস্তু দেখিবার নিমিত্ত তৈলপ্রদীপ ধারণ করিলেন; সেইরূপ মহানুভব গৌতম কর্তৃক অনেক প্রকারে ধর্ম প্রকাশিত হইল। সুতরাং আমি মহানুভব গৌতম, ধর্ম ও ভিক্ষুসংঘের শরণ গ্রহণ করিতেছি। গৌতমের নিকট আমি প্রব্রজ্যা লাভ করিতে চাই, উপসম্পদা প্রত্যাশা করি।”</p>
<p>“বচ্ছ, যেকোনো ভূতপূর্ব অন্যতৈর্থিক এই ধর্মবিনয়ে প্রব্রজ্যা ও উপসম্পদা আকাঙ্ক্ষা করে তাহাকে চারি মাস যাবৎ পরিবাস করিতে হয়,… (পরীক্ষামূলক) চারি মাস গত হইলে সন্তুষ্ট-চিত্ত ভিক্ষুগণ তাহাকে প্রব্রজ্যা ও ভিক্ষুভাবে উপসম্পদা দিয়া থাকেন। অথচ এক্ষেত্রে পুদ্গল নানাত্বও আমার সুবিদিত।”</p>
<p>“যদি ভন্তে, এই ধর্মবিনয়ে প্রব্রজ্যা ও উপসম্পদা প্রত্যাশী ভূতপূর্ব অন্যতির্থিয়কে চারি মাস পরিবাস করিতে হয় এবং চারি মাস পর সন্তুষ্ট-চিত্ত ভিক্ষুগণ প্রব্রজ্যা ও ভিক্ষুভাবে উপসম্পদা দেন; প্রয়োজন হইলে আমি চারি বর্ষব্যাপী পরিবাস করিব।”</p>
<p>… বচ্ছগোত্ত পরিব্রাজক ভগবান সমীপে প্রব্রজ্যা লাভ করিলেন, উপসম্পদা লাভ করিলেন।</p>
<p>অচির উপসম্পন্ন আয়ুষ্মান বচ্ছগোত্ত অর্ধমাস পর ভগবানের নিকট উপস্থিত হইয়া অভিবাদনপূর্বক একান্তে বসিলেন এবং ভগবানকে বলিলেন, “ভন্তে, শৈক্ষ্য (অনাগামী শিক্ষাব্রতী) জ্ঞান, শৈক্ষ্যবিদ্যা দ্বারা যাহা প্রাপ্য আমি তাহা প্রাপ্ত হইয়াছি। এখন ভগবান আমাকে তদুত্তর ধর্ম উপদেশ করুন।”</p>
<p>“তাহা হইলে বচ্ছ, তুমি শমথ (সমাধি) ও বিদর্শন (প্রজ্ঞা) এই দুই ধর্ম ভাবনা ও বর্ধন করো। বচ্ছ, তোমার শমথ ও বিদর্শন এই দুই ধর্ম অধিকতর ভাবিত হইলে নানা ধাতু প্রতিবেধের নিমিত্ত (শমথে পঞ্চ ও বিদর্শনে এক, এই ষড় অভিজ্ঞা লাভের নিমিত্ত) প্রবর্তিত হইবে।</p>
<p>১৯৮. “সে অবস্থায় বচ্ছ, তুমি যে পর্যন্ত আকাঙ্ক্ষা করিবে, ‘আমি অনেক প্রকার ঋদ্ধি অধিগত হই; যথা : এক হইয়াও বহুধা হইব, বহুবিধ হইয়াও এক হইব, আবির্ভাব, তিরোভাব (অন্তর্ধান), তিরোকুড্য (অন্তর্ধান হইয়া দেওয়াল ভেদ করা), তিরপ্রাকার (প্রাকার ভেদ করা), তির পর্বত, আকাশের ন্যায় অসংলগ্ন ভাবে গমন করিব; জলের মত পৃথিবীতেও উম্মজ্জন-নিমজ্জন করিব, মাটির ন্যায় জলে অনাদ্রভাবে গমন করিব, পক্ষী-শকুনের ন্যায় পর্যাঙ্কাবদ্ধ (বীরাসন) হইয়া আকাশে ভ্রমণ করিব; এরূপ মহাঋদ্ধি ও মহাঅনুভবসম্পন্ন এই চন্দ্র-সূর্যকে হস্ত দ্বারা স্পর্শ করিব, পরিমর্দন করিব, যাবৎ ব্রহ্মলোক পর্যন্ত আপন কায়ে বশীভূত করিব।’ স্মরণের প্রয়োজন বোধ হইলে তথায় তথায়ই তুমি প্রত্যক্ষ অভিজ্ঞতা অর্জন করিবে।” (১)</p>
<p>“বচ্ছ, তুমি যতবার পর্যন্ত আশা করিবে, ‘আমি মনুষ্যশক্তির অতীত, বিশুদ্ধ, দিব্য শ্রোত্রধাতু দ্বারা দূরস্থ ও সমীপস্থ দিব্য ও মনুষ্য উভয় শব্দ শুনিব।’ স্মরণের প্রয়োজন উপস্থিত হইলেই তুমি তাহাতে তাহাতেই প্রত্যক্ষ অভিজ্ঞতা লাভ করিবে।” (২)</p>
<p>“বচ্ছ, তুমি যে পর্যন্ত ইচ্ছা করিবে, ‘আমি পরসত্ত্ব ও পর পুদ্গলের চিত্ত স্বচিত্তে পরীক্ষা করিয়া জানিব, সরাগ চিত্তকে সরাগ চিত্ত হিসেবে জানিব, বীতরাগ চিত্তকে বীতরাগ চিত্ত হিসেবে জানিব, সদ্বেষ চিত্তকে…, বীতদ্বেষ চিত্তকে…, সম্মোহ চিত্তকে…, বীতমোহ চিত্তকে…, বিক্ষিপ্ত চিত্তকে…, সংক্ষিপ্ত চিত্তকে (একাগ্র-চিত্তকে)…, মহদ্গত চিত্তকে…, অমহদ্গত চিত্তকে…, সউত্তর (যার উত্তর আছে) চিত্তকে…, অনুত্তর চিত্তকে…, সমাহিত চিত্তকে…, অসমাহিত চিত্তকে…, বিমুক্ত চিত্তকে বিমুক্ত চিত্তরূপে জানিব, অথবা অবিমুক্ত চিত্তকে অবিমুক্ত চিত্তরূপে জানিব।’ কারণ উপস্থিত হইলে তুমি তাহাতে তাহাতেই প্রত্যক্ষ অভিজ্ঞতা প্রাপ্ত হইবে।” (৩)</p>
<p>“বচ্ছ, তুমি যত আকাঙ্ক্ষা করিবে, ‘আমি অনেকবিধ পূর্বনিবাস (পূর্বজন্ম) অনুস্মরণ করি; যেমন : এক জন্ম, দুই জন্ম… এরূপে আকার ও উদ্দেশ সহিত অনেক প্রকার পূর্বনিবাস স্মরণ করি।’…।” (৪)</p>
<p>“বচ্ছ, তুমি যতবার আকাঙ্ক্ষা করিবে, ‘আমি মনুষ্যশক্তির অতীত বিশুদ্ধ দিব্যচক্ষু দ্বারা চ্যুতির সময়, উৎপত্তির সময়, হীন-উৎকৃষ্ট, সুরূপ-কুরূপ, সুগত-দুর্গত সত্ত্বগণকে দর্শন করিব, যথাকর্মানুরূপ গতিপ্রাপ্ত সত্ত্বগণকে জানিব, এই সকল সত্ত্ব কায়-দুশ্চরিত, বাক্‌-দুশ্চরিত, মনো-দুশ্চরিত। আর্যদিগের নিন্দুক, মিথ্যাদৃষ্টিসম্পন্ন, মিথ্যাদৃষ্টি কর্ম সম্পাদনকারী; তাহারা দেহত্যাগে মৃত্যুর পর অপায়, দুর্গতি, বিনিপাত ও নিরয়ে উৎপন্ন হইয়াছে। এই সকল সত্ত্ব কায়-সুচরিত, বাক্‌-সুচরিত, মনো-সুচরিত… সুগতি স্বর্গলোকে উৎপন্ন হইয়াছে।’ এরূপ মনুষ্যশক্তির অতীত বিশুদ্ধ দিব্যচক্ষু দ্বারা… কর্মানুসারে গতিপ্রাপ্ত সত্ত্বগণকে জানিবে।” (৫)</p>
<p>“বচ্ছ, তুমি যতবার ইচ্ছা করো, আমি আসবসমূহের ক্ষয়ে অনাসব চিত্ত-বিমুক্তি ও প্রজ্ঞা-বিমুক্তি ইহ-জীবনে স্বয়ং অভিজ্ঞা দ্বারা প্রত্যক্ষ করিয়া ও লাভ করিয়া বিহার করিব।’…।” (৬)</p>
<p>১৯৯. তখন আয়ুষ্মান বচ্ছগোত্ত ভগবানের ভাষণ অভিনন্দন ও অনুমোদন করিয়া আসন হইতে উঠিলেন এবং ভগবানকে অভিবাদন ও প্রদক্ষিণ করিয়া প্রস্থান করিলেন।</p>
<p>তৎপর আয়ুষ্মান বচ্ছগোত্ত একাকী ধ্যানপরায়ণ, অপ্রমত্ত, বীর্যবান ও তদ্গত চিত্তে বিহার করিয়া অচিরেই যার জন্য কুলপুত্রগণ সম্যকরূপে আগার হইতে অনাগারিক প্রব্রজ্যা গ্রহণ করেন, সেই অনুত্তর ব্রহ্মচর্যাবসান (অর্হত্ত্ব) প্রত্যক্ষ জীবনে স্বয়ং অভিজ্ঞা দ্বারা সাক্ষাৎ করিয়া, প্রাপ্ত হইয়া বাস করিতে লাগিলেন; জন্মক্ষীণ, ব্রহ্মচর্যব্রত উদ্‌যাপিত, করণীয় কৃত এবং ইহার জন্য আর অন্য কোনো করণীয় নাই-বুঝিতে পারিলেন। আয়ুষ্মান বচ্ছগোত্ত অর্হৎদের অন্যতর হইলেন।</p>
<p>২০০. সেই সময় বহুভিক্ষু ভগবানকে দেখিবার জন্য যাইতেছিলেন। আয়ুষ্মান বচ্ছগোত্ত দূর হইতে সে ভিক্ষুগণকে যাইতে দেখিলেন এবং তাঁহাদের নিকট গিয়া বলিলেন, “সম্প্রতি আয়ুষ্মানগণ, আপনারা কোথায় যাইতেছেন?”</p>
<p>“বন্ধু, আমরা ভগবানকে দেখিবার নিমিত্ত যাইতেছি।”</p>
<p>“তাহা হইলে আয়ুষ্মানগণ, আমার বাক্যে ভগবানকে নতশিরে বন্দনা করিবেন, ‘ভন্তে, বচ্ছগোত্ত ভিক্ষু ভগবানের পাদে নতশিরে বন্দনা করিতেছে’ বলিবেন, আর ইহাও বলিবেন, ‘ভগবান আমার (অর্হত্ত্বমার্গে) পরিচিত, সুগত আমার পরিচিত।’”</p>
<p>“হ্যাঁ, বন্ধু,” (বলিয়া) সে ভিক্ষুগণ বচ্ছগোত্ত ভিক্ষুকে প্রতিশ্রুতি দিলেন।</p>
<p>অতঃপর সে ভিক্ষুগণ ভগবানের নিকট উপস্থিত হইলেন এবং ভগবানকে অভিবাদন করিয়া একান্তে বসিলেন। একান্তে উপবিষ্ট সেই ভিক্ষুগণ ভগবানকে বলিলেন, “ভন্তে, আয়ুষ্মান বচ্ছগোত্ত ভগবানকে নতশিরে বন্দনা করিয়াছেন এবং বলিয়াছেন, “ভগবান আমার পরিচিত, সুগত আমার পরিচিত হইয়াছেন।’”</p>
<p>“ভিক্ষুগণ, পূর্বেই আমার চিত্ত দ্বারা বচ্ছগোত্তের চিত্ত পরীক্ষা করিয়া বিদিত হইয়াছি : ‘বচ্ছগোত্ত ভিক্ষু ত্রৈবিদ্য, মহাঋদ্ধিমান ও মহাপ্রভাবশালী হইয়াছে।’ দেবতারাও আমাকে এ কথা বলিয়াছিল, ‘ভন্তে, বচ্ছগোত্ত ভিক্ষু ত্রৈবিদ্য, মহাঋদ্ধিমান ও মহানুভবশালী হইয়াছেন।’”</p>
<p>ভগবান ইহা বলিলেন। সে ভিক্ষুগণ ভগবানের ভাষণ অভিনন্দন করিলেন।</p>
<p class='endsutta'>মহাবচ্ছ সূত্র সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
