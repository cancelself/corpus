<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn88' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>৪. রাজ-বর্গ</li>
</ul>
<h1>৮. বাহিতিক সূত্র</h1>
</header>
<p>৩৫৮. আমি এইরূপ শুনিয়াছি। এক সময় ভগবান শ্রাবস্তীর… জেতবনে অবস্থান করিতেছেন। তখন আয়ুষ্মান আনন্দ নিবাসন পরিধান করিয়া, পাত্র-চীবর ধারণপূর্বক শ্রাবস্তীতে… পিণ্ডাচরণ করিলেন, এবং… দিবাবিহারের নিমিত্ত যেখানে মৃগার-মাতার প্রাসাদ পূর্বারাম ছিল, তথায় উপনীত হইলেন। সেই সময় রাজা পসেনদি কোশল… এক পুণ্ডরিক নাগের (হস্তীর) উপর আরোহণ করিয়া মধ্যাহ্ন সময়ে শ্রাবস্তী হইতে বাহিরে যাইতেছিলেন। রাজা পসেনদি কোশল… দূর হইতে আনন্দকে দেখিতে পাইলেন, দেখিয়া তিনি সিরিবড্‌ঢ (শ্রীবর্ধ) মহামাত্যকে আহ্বান করিলেন, “সৌম্য সিরিবড্‌ঢ, ইনি আয়ুষ্মান আনন্দ নহেন কি?”</p>
<p>হ্যাঁ, মহারাজ, আয়ুষ্মান আনন্দ।”</p>
<p>তখন রাজা এক ব্যক্তিকে ডাকিলেন, “আসো, হে পুরুষ, যেখানে আয়ুষ্মান আনন্দ আছেন, তুমি তথায় যাও। তথায় গিয়া আমার বাক্যে আয়ুষ্মান আনন্দের পাদপদ্মে নতশিরে বন্দনা করো, আর বলো যে, ‘ভন্তে, যদি আয়ুষ্মান আনন্দের অত্যাবশ্যকীয় কোনো কাজ না থাকে, তবে ভন্তে, আয়ুষ্মান আনন্দ, অনুগ্রহপূর্বক মুহূর্তকাল অপেক্ষা করিতে পারেন।’” !</p>
<p>“হ্যাঁ, দেব!…।”</p>
<p>আয়ুষ্মান আনন্দ মৌনভাবে স্বীকার করিলেন।</p>
<p>তখন রাজা পসেনদি কোশল যতদূর হস্তী যাইবার যোগ্যভূমি ততদূর হস্তীতে যাইয়া, হস্তী হইতে অবতরণপূর্বক পদব্রজেই… গিয়া… অভিবাদনপূর্বক একপ্রান্তে দাঁড়াইলেন… আর আয়ুষ্মান আনন্দকে বলিলেন, “ভন্তে, যদি আয়ুষ্মান আনন্দের কোনো অত্যাবশ্যকীয় কাজ না থাকে, তবে ভন্তে, যেখানে অচিরবতী নদীর তীর, অনুগ্রহপূর্বক সেখানে চলুন।”</p>
<p>আয়ুষ্মান আনন্দ মৌনভাবে স্বীকার করিলেন।</p>
<p>৩৫৯. তখন আয়ুষ্মান আনন্দ…অচিরবতী নদীর তীরে… গেলেন, গিয়া এক বৃক্ষের নিচে সজ্জিত আসনে বসিলেন। তখন রাজা পসেনদি কোশলও… গিয়া… অভিবাদনপূর্বক একপ্রান্তে দাঁড়াইলেন। একপ্রান্তে স্থিত রাজা… বলিলেন, “ভন্তে, আয়ুষ্মান আনন্দ, এখানে হস্ত্যাস্তরণে বসুন।”</p>
<p>“না, মহারাজ, আপনি বসুন, আমি নিজের আসনে বসিয়াছি।”</p>
<p>রাজা পসেনদি… সজ্জিত আসনে বসিলেন; বসিয়া আয়ুষ্মান আনন্দকে বলিলেন, “ভন্তে, সেই ভগবান এরূপ কায়িক সমাচার আচরণ করিতে সমর্থ কি যে কায়িক সমাচার শ্রমণ, ব্রাহ্মণ ও বিজ্ঞদের নিন্দনীয় (= উপারম্ভ্য)?”</p>
<p>“না, মহারাজ,…।</p>
<p>(বাক্‌সমাচার, মনোসমাচার সম্বন্ধেও এইরূপ বর্ণনীয়।)</p>
<p>“আশ্চর্য, ভন্তে, , অদ্ভুত, ভন্তে, যে তথ্য আমরা প্রশ্ন করিয়া (অন্য শ্রমণ হইতে) পরিপূর্ণ করিতে পারি নাই, তাহা ভন্তে, আয়ুষ্মান আনন্দ, প্রশ্নোত্তর দ্বারা পরিপূর্ণ করিলেন। ভন্তে, যে-সকল বাল = অব্যক্ত (মূর্খ) যথার্থ অবগত না হইয়া, গভীর অনুসন্ধান না করিয়া, পরের প্রশংসা কিংবা অপ্রশংসা ভাষণ করে উহাকে আমরা সত্য হিসেবে বিশ্বাস করি না। আর ভন্তে, যে-সকল পণ্ডিত, ব্যক্ত, মেধাবী যথার্থ অবগত হইয়া, গভীর সন্ধান করিয়া অপরের প্রশংসা বা অপ্রশংসা বর্ণনা করেন, উহা আমরা সত্য হিসেবে স্বীকার করি।”</p>
<p>৩৬০. “ভন্তে, আনন্দ, কোনো কায়িক সমাচার শ্রমণ, ব্রাহ্মণ ও বিজ্ঞদের নিন্দনীয়?”</p>
<p>“মহারাজ, যে কায়িক সমাচার অকুশল (মন্দ)।”</p>
<p>“ভন্তে, অকুশল কায়িক সমাচার কী?”</p>
<p>“মহারাজ, যে কায়িক আচনণ সাবদ্য (সদোষ)।”</p>
<p>“… সাবদ্য কি?” “… যাহা… সব্যাপাদ্য (হিংসাযুক্ত)।”</p>
<p>“… সব্যাপাদ্য কি?” “… যাহা… দুঃখ-বিপাক (যাহার পরিণাম দুঃখপ্রদ)।”</p>
<p>“… দুঃখবিপাক কী?”</p>
<p>“মহারাজ, যাহা আত্ম-পীড়ার কারণ হয়, পর-পীড়ার কারণ হয়, উভয়ের পীড়ার কারণ হয়। যাহা হইতে অকুশল পাপধর্ম বৃদ্ধি পায়, কুশলধর্ম হ্রাস হয়। মহারাজ, এই প্রকার কায়িক সমাচার… নিন্দনীয়।</p>
<p>(বাচনিক ও মানসিক সমাচার সম্বন্ধেও সে কথা।)</p>
<p>“ভন্তে, আনন্দ , সেই ভগবান কি সর্ববিধ অকুশলধর্মেরই প্রহান বর্ণনা করেন?”</p>
<p>“মহারাজ, তথাগতের সর্ববিধ অকুশলধর্ম পরিত্যাক্ত ও কুশলধর্ম সংযুক্ত হইয়াছে।”</p>
<p>৩৬১. “ভন্তে, আনন্দ, কোনো কায়িক আচার (কায়-সমাচার) শ্রমণ, ব্রাহ্মণ ও বিজ্ঞদের অনিন্দনীয় ?”</p>
<p>“মহারাজ, যে কায়িক আচার কুশল।… অনবদ্য, অব্যাপাদ্য…, সুখ-বিপাক…।… যাহা আত্ম-পীড়ার কারণ হয় না; পর-পীড়ার কারণ হয় না, উভয়ের পীড়ার কারণ হয় না; যাহা হইতে অকুশলধর্ম হ্রাস হয়, কুশলধর্ম বৃদ্ধি পায়।”</p>
<p>“ভন্তে, আনন্দ, সেই ভগবান সর্ববিধ কুশলধর্মেরই উপার্জন প্রশংসা করেন কি?”</p>
<p>“মহারাজ, তথাগতের সর্ববিধ অকুশলধর্ম প্রহীন ও কুশলধর্ম উপার্জন হইয়াছে।”</p>
<p>৩৬২. “আশ্চর্য, ভন্তে, অদ্ভুত ভন্তে, আযুষ্মান আনন্দ কর্তৃক ইহা এতই সুভাষিত হইল। ভন্তে, আয়ুষ্মান আনন্দের সুভাষণ দ্বারা আমরা সন্তুষ্ট ও পরম প্রসন্ন হইলাম। ভন্তে, আয়ুষ্মান আনন্দের সুভাষণ দ্বারা আমরা এইরূপ সন্তুষ্ট ও প্রসন্ন হইয়াছি যে যদি আয়ুষ্মান আনন্দের গ্রহণযোগ্য হয়, তবে আমরা আয়ুষ্মান আনন্দকে হস্তীরত্নও উপহার দিতে পারি; অশ্বরত্ন (শ্রেষ্ঠ ঘোড়া)…, বর গ্রামও… দিতে পারি। কিন্তু ভন্তে, আনন্দ, আমরাও উহা জানি, ইহা আয়ুষ্মান আনন্দের গ্রহণযোগ্য নহে। ভন্তে, আমার নিকট রাজা মাগধ অজাতশত্রু বৈদেহীপুত্রের প্রেরিত সাধারণ বস্ত্র মাপে দীর্ঘ সম-ষোলো হাত, প্রস্থ সম-আট হাতবিশিষ্ট এই বাহিতিয় (বস্ত্র) আছে, অনুগ্রহপূর্বক আয়ুষ্মান আনন্দ, তাহাই গ্রহণ করুন।”</p>
<p>“যথেষ্ট (অলং), মহারাজ, আমার ত্রিচীবর পরিপূর্ণ আছে।”</p>
<p>“ভন্তে, এই অচিরবতী নদীকে আয়ুষ্মান আনন্দও দেখিয়াছেন, আমরাও দেখিয়াছি, যখন পর্বতোপরে মহামেঘের প্রবল বর্ষণ হয়, তখন এই অচিরবতী নদী দুই কুল প্লাবিত করিয়া প্রবাহিত হয়; সেইরূপ ভন্তে, আয়ুষ্মান আনন্দ, এই বাহিতিক বস্ত্র দ্বারা নিজের চীবর করিবেন। আয়ুষ্মান আনন্দের যে পুরাতন চীবর আছে, তাহা সব্রহ্মচারীরা ভাগ করিয়া লইবেন। এই প্রকারে আমাদের শ্রদ্ধাদান (দক্‌খিণা) মহাপ্লাবনের ন্যায় (সংবিস্যন্দন্তী মঞ্‌ঞে) চলিয়া যাইবে। ভন্তে, আয়ুষ্মান আনন্দ, বাহিতিয় বস্ত্র গ্রহণ করুন।”</p>
<p>আয়ুষ্মান আনন্দ বাহিতিক গ্রহণ করিলেন।</p>
<p>তখন রাজা পসেনদি কোশল আয়ুষ্মান আনন্দকে বলিলেন, “উত্তম, ভন্তে, এখন আমরা যাই, আমাদের বহুকৃত্য, বহু করণীয় আছে।”</p>
<p>“মহারাজ, এখন আপনি যাহা সময় মনে করেন।”</p>
<p>তখন রাজা পসেনদি… আয়ুষ্মান আনন্দের ভাষণ অভিনন্দন করিয়া, অনুমোদন করিয়া, আসন হইতে উঠিলেন এবং… অভিবাদনপূর্বক প্রদক্ষিণ করিয়া প্রস্থান করিলেন।</p>
<p>৩৬৩. রাজা পসেনদি চলিযা যাইবার অচিরকাল পরে আয়ুষ্মান আনন্দ যেস্থানে ভগবান আছেন, সেখানে গেলেন, তথায় একপ্রান্তে বসিয়া আয়ুষ্মান আনন্দ রাজা পসেনদির সহিত যাহা কিছু কথোপকথন হইয়াছিল, সেই সমস্ত ভগবানকে শুনাইলেন, আর সেই বাহিতিক (বস্ত্র)ও ভগবানকে সমর্পণ করিলেন।</p>
<p>তখন ভগবান ভিক্ষুদিগকে আহ্বান করিলেন, “ভিক্ষুগণ, রাজা পসেনদির লাভ হইল, মহালাভ হইল। যেহেতু রাজা পসেনদি কোশল আনন্দের দর্শন ও সেবার সুযোগ পাইলেন।”</p>
<p>ভগবান ইহা বলিলেন। সন্তুষ্ট চিত্তে সেই ভিক্ষুগণ ভগবানের ভাষণ অভিনন্দন করিলেন।</p>
<p class='endsutta'>বাহিতিক সূত্র সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
