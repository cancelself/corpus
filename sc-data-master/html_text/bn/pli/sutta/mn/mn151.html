<!DOCTYPE html>
<html>
<head>
<meta charset='UTF-8'>
<meta name='author' content='বিনয়েন্দ্রনাথ চৌধুরী'>
<title></title>
</head>
<body>
<article id='mn151' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>উপরি-পঞ্চাশ</li>
<li class='vagga'>৫. ষড়ায়তন-বর্গ</li>
</ul>
<h1>৯. পিণ্ডপাত পারিশুদ্ধি সূত্র</h1>
</header>
<p>আমি এইরূপ শুনিয়াছি।</p>
<p>এক সময় ভগবান রাজগৃহ সমীপে অবস্থান করিতেছিলেন বেণুবনে কলন্দক নিবাপে। সেই সময় আয়ুষ্মান সারিপুত্র সায়াহ্ন সময়ে সমাধি হইতে উঠিয়া ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট আয়ুষ্মান সারিপুত্রকে ভগবান বলিলেন, সারিপুত্র, তোমার ইন্দ্রিয়গুলি বিপ্রসন্ন ও পরিশুদ্ধ এবং গাত্রবর্ণ পর্যবদাত। সারিপুত্র, কিসে অবস্থানের দ্বারা তুমি পূর্ণরূপে বিহার করো?</p>
<p>ভদন্ত, শূন্যতায় (ধ্যানস্তর) অবস্থানের দ্বারা আমি পূর্ণরূপে বিহার করি।</p>
<p>সাধু, সাধু, সারিপুত্র, মহাপুরুষ বিহারের মত তোমরা পূর্ণ বিহার। মহাপুরুষ বিহারই শূন্যতায় অবস্থান। সুতরাং, সারিপুত্র, যদি কোনো ভিক্ষু এইরূপ আকাঙ্ক্ষা করেন : শূন্যতায় অবস্থানের দ্বারা আমার পূর্ণরূপে বিহার করা উচিত, তাহার এইরূপ প্রত্যবেক্ষণ করা উচিত—যে মার্গ দিয়া আমি ভিক্ষার জন্য গ্রামে প্রবেশ করিয়াছিলাম, যে স্থানে আমি ভিক্ষাচর্যা করিয়াছিলাম, যে মার্গ দিয়া আমি গ্রাম হইতে ভিক্ষাচর্যা করিয়া প্রত্যাবর্তন করিয়াছিলাম, তথায় কি চক্ষুবিজ্ঞেয় রূপে আমার চিত্তে ছন্দ অথবা রাগ-দ্বেষ অথবা মোহ অথবা প্রতিঘ থাকে?</p>
<p>সারিপুত্র, যদি ভিক্ষু প্রত্যবেক্ষণকালে এইরূপ জানেন : “যে মার্গ দিয়া আমি… প্রতিঘ থাকে” তাহা হইলে, সারিপুত্র, সেই সকল পাপ ও অকুশলধর্ম পরিত্যাগের জন্য ভিক্ষুর চেষ্টা করা কর্তব্য।</p>
<p>সারিপুত্র, যদি ভিক্ষু প্রত্যবেক্ষণকালে… প্রতিঘ থাকে না, তাহা হইলে, সারিপুত্র, ভিক্ষুর অহোরাত্র কুশলধর্মসমূহ শিক্ষা করিয়া প্রীতি প্রফুল্লচিত্তে অবস্থান করা কর্তব্য।</p>
<p>পুনশ্চ, সারিপুত্র, ভিক্ষুর ইহা প্রত্যবেক্ষণ করা কর্তব্য : যে মার্গ দিয়া আমি… প্রত্যাবর্তন করিয়াছিলাম, তথায় কি আমার চিত্তে শ্রোত্রবিজ্ঞেয় শব্দে, ঘ্রাণবিজ্ঞেয় গন্ধে, জিহ্বাবিজ্ঞেয় রসে, কায়বিজ্ঞেয় স্প্রষ্টব্যেও থাকে? মনোবিজ্ঞেয় ধর্মে ছন্দ, রাগ… প্রতিঘ থাকে?</p>
<p>যদি, সারিপুত্র, পর্যবেক্ষণকালে ভিক্ষু জানেন-যে মার্গ… তাহা ওই সকল পাপ ও অকুশলধর্ম পরিত্যাগের জন্য ভিক্ষুর চেষ্টা করা কর্তব্য।</p>
<p>যদি সারিপুত্র,… মনোবিজ্ঞেয় ধর্মে… প্রতিঘ থাকে না, তাহা হইলে… প্রীতিপ্রফুল্ল চিত্তে অবস্থান করা কর্তব্য।</p>
<p>পুনশ্চ, সারিপুত্র, ভিক্ষুর এইরূপ প্রত্যবেক্ষণ করা কর্তব্য : আমার দ্বারা পঞ্চ কামগুণ পরিত্যক্ত হইয়াছে? সারিপুত্র, যদি ভিক্ষু পর্যবেক্ষণ দ্বারা জানেন: পঞ্চ কামগুণ আমার দ্বারা পরিত্যক্ত হয় নাই, তাহা হইলে পঞ্চ কামগুণ পরিত্যাগের জন্য ভিক্ষুর চেষ্টা করা কর্তব্য।</p>
<p>যদি, সারিপুত্র, ভিক্ষু পর্যবেক্ষণ দ্বারা জানেন-আমার দ্বারা পঞ্চ কামগুণ পরিত্যক্ত হইয়াছে, তাহা হইলে অহোরাত্র কুশলধর্ম… প্রফুল্লচিত্তে অবস্থান করা কর্তব্য।</p>
<p>পুনশ্চ, সারিপুত্র, ভিক্ষুর এইরূপ প্রত্যবেক্ষণ করা কর্তব্য : আমার দ্বারা পঞ্চনীবরণ কি পরিত্যক্ত হইয়াছে? যদি ভিক্ষু পর্যবেক্ষণ দ্বারা এইরূপ জানেন-আমার দ্বারা পঞ্চনীবরণ পরিত্যক্ত হয় নাই, তাহা হইলে… পরিত্যাগের জন্য চেষ্টা করা কর্তব্য। যদি ভিক্ষু… জানেন… পঞ্চনীবরণ পরিত্যক্ত হইয়াছে, তাহা হইলে… অবস্থান করা কর্তব্য।</p>
<p>পুনশ্চ,… কর্তব্য : পঞ্চ উপাদান-স্কন্ধ কী আমার দ্বারা পরিজ্ঞাত হইয়াছে? যদি… পরিজ্ঞাত হয় নাই, তাহা হইলে, পঞ্চ উপাদান-স্কন্ধের পরিজ্ঞানের জন্য চেষ্টা করা কর্তব্য। যদি… জানেন… পরিজ্ঞাত হইয়াছে, তাহা হইলে… অবস্থান করা কর্তব্য।</p>
<p>পুনশ্চ,… চারি স্মৃতিপ্রস্থান কি আমার দ্বারা ভাবিত হইয়াছে? যদি… ভাবিত না হয়, তাহা হইলে চারি স্মৃতিপ্রস্থান-ভাবনার জন্য চেষ্টা করা কর্তব্য। যদি…ভাবিত হইয়াছে… অবস্থান করা কর্তব্য।</p>
<p>চারি সম্যক প্রধান, চারি ঋদ্ধিপাদ, পঞ্চ-ইন্দ্রিয়, পঞ্চবল, সপ্তবোজ্ঝাঙ্গ, আর্য অষ্টাঙ্গিক মার্গ, শমথ ও বিদর্শন সম্পর্কেও এইরূপ।</p>
<p>পুনশ্চ, সারিপুত্র, ভিক্ষুর প্রত্যবেক্ষণ করা কর্তব্য : আমার দ্বারা কি বিদ্যা এবং বিমুক্তি সাক্ষাৎকৃত হইয়াছে? যদি ভিক্ষু পর্যবেক্ষণ দ্বারা জানেন… সাক্ষাৎকৃত হয় নাই, তাহা হইলে… অবস্থান করা কর্তব্য।</p>
<p>সারিপুত্র, সুদূর অতীতে যে-সকল শ্রমণ-ব্রাহ্মণ তাঁহাদের পিণ্ডপাত (ভিক্ষায়) পরিশুদ্ধ করিয়াছিলেন, তাঁহারা সকলেই এইভাবে পর্যবেক্ষণ করিয়া পিণ্ডপাত পরিশুদ্ধ করিয়াছিলেন। সুদূর অনাগতে… পরিশুদ্ধ করিবেন। বর্তমানে… পরিশুদ্ধ করেন। সারিপুত্র, তোমাদের এইরূপে পিণ্ডপাত শিক্ষণীয় : পর্যবেক্ষণ করিয়া পিণ্ডপাত পরিশুদ্ধ করিব। সারিপুত্র,… শিক্ষণীয়।</p>
<p>ভগবান ইহা বিবৃত করিলেন। আয়ুষ্মান সারিপুত্র সন্তুষ্ট মনে ভগবানের ভাষণে আনন্দ প্রকাশ করিলেন।</p>
<p class='endsutta'>পিণ্ডপাত পারিশুদ্ধি সূত্র সমাপ্ত।</p>
<footer>
<p>অনুবাদক : <span class='author'>বিনয়েন্দ্রনাথ চৌধুরী</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
