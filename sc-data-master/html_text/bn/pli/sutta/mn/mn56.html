<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn56' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>১. গৃহপতি-বর্গ</li>
</ul>
<h1>৬. উপালি সূত্র</h1>
</header>
<p>৫৬. আমি এইরূপ শুনিয়াছি। এক সময় ভগবান নালন্দায় অবস্থান করিতেছিলেন, পাবারিক শ্রেষ্ঠির আম্রবনে। সেই সময় নাতপুত্র নিগণ্ঠ মহৎ নিগণ্ঠ পরিষদসহ নালন্দায় বাস করিতেছিলেন। তখন দীর্ঘতপস্বী নিগণ্ঠ নালন্দায় পিণ্ডচর্যা (ভিক্ষান্ন সংগ্রহ) করিয়া ভোজনের পর পিণ্ডচর্যা হইতে প্রত্যাবর্তনপূর্বক যেস্থানে পাবারিকাম্র-কানন, যেস্থানে ভগবান আছেন সে-স্থানে উপনীত হইলেন। উপস্থিত হইয়া ভগবানের সহিত প্রীতি সম্ভাষণ করিলেন, সম্মোদনীয় ও স্মরণীয় কথা সমাপন করিয়া একপ্রান্তে দাঁড়াইলেন, একপ্রান্তে স্থিত দীর্ঘতপস্বী নিগণ্ঠকে ভগবান বলিলেন :</p>
<p>“হে তপস্বী, আসন বিদ্যমান, যদি ইচ্ছা হয় বসিতে পার।”</p>
<p>এইরূপ উক্ত হইলে দীর্ঘতপস্বী নিগণ্ঠ অন্যতর নিচ আসন গ্রহণ করিয়া একপ্রান্তে বসিলেন। একপ্রান্তে উপবিষ্ট নিগণ্ঠকে ভগবান এইরূপ বলিলেন :</p>
<p>“তপস্বী, পাপকর্ম সম্পাদনের নিমিত্ত, পাপকর্ম প্রবর্তনের নিমিত্ত নাতপুত্র নিগণ্ঠ কত প্রকার কর্ম প্রদর্শন করেন?”</p>
<p>“বন্ধু গৌতম, নাতপুত্র নিগণ্ঠের ‘কর্ম’ ‘কর্ম’ বলিয়া প্রদর্শন করিবার অভ্যাস নাই। বন্ধু গৌতম, নাতপুত্র নিগণ্ঠের ‘দণ্ড’ ‘দণ্ড’ বলিয়া নির্দেশ করিবার অভ্যাস আছে।”</p>
<p>“তবে তপস্বী, পাপকর্ম সম্পাদনের ও পাপকর্ম প্রবর্তনের জন্য নাতপুত্র নিগণ্ঠ কত প্রকার দণ্ড নির্দেশ করেন?”</p>
<p>“পাপকর্ম সম্পাদনের জন্য ও পাপকর্ম প্রবর্তনের জন্য নাতপুত্র নিগণ্ঠ ত্রিবিধ দণ্ড নির্দেশ করেন; যথা : কায়দণ্ড, বাক্‌দণ্ড ও মনোদণ্ড।”</p>
<p>“তপস্বী, তবে কি কায়দণ্ড অন্য, বাক্‌দণ্ড অন্য এবং মনোদণ্ড অন্য?”</p>
<p>“হ্যাঁ, বন্ধু গৌতম, কায়দণ্ড অন্য, বাক্‌দণ্ড অন্য ও মনোদণ্ড অন্য।”</p>
<p>“তপস্বী, এইরূপে বিভক্ত, এইরূপে বিশিষ্ট ত্রিবিধ দণ্ডের মধ্যে নাতপুত্র নিগণ্ঠ কোনো প্রকার দণ্ডকে পাপকর্ম সম্পাদনের নিমিত্ত, পাপকর্ম প্রবর্তনের নিমিত্ত মহাসাবদ্যতর (অধিকতর দোষাবহ) মনে করেন-কায়দণ্ড, বাক্‌দণ্ড অথবা মনোদণ্ড?”</p>
<p>“বন্ধু গৌতম, এইরূপে বিভক্ত, এইরূপে বিশিষ্ট ত্রিবিধ দণ্ডের মধ্যে নাতপুত্র নিগণ্ঠ কায়দণ্ডকেই মহাসাবদ্যতর বলিয়া নির্দেশ করেন, পাপকর্ম সম্পাদনের নিমিত্ত, পাপকর্মের প্রবর্তনের নিমিত্ত; তদ্রূপ বাক্‌দণ্ডও নহে, মনোদণ্ডও নহে।</p>
<p>“তপস্বী, কায়দণ্ডই বলিতেছ?”</p>
<p>“হ্যাঁ, বন্ধু গৌতম, কায়দণ্ডই বলিতেছি।”</p>
<p>“তপস্বী, কায়দণ্ডই বলিতেছ?”</p>
<p>“হ্যাঁ, বন্ধু গৌতম, কায়দণ্ডই বলিতেছি।”</p>
<p>“কায়দণ্ডই বলিতেছ? তপস্বী!”</p>
<p>“হ্যাঁ, বন্ধু গৌতম, কায়দণ্ডই বলিতেছি।”</p>
<p>এইরূপেই ভগবান এই কথা প্রসঙ্গে দীর্ঘতপস্বী নিগণ্ঠকে তিনবার প্রতিষ্ঠিত করিলেন।</p>
<p>৫৭. এইরূপ উক্ত হইলে দীর্ঘতপস্বী নিগণ্ঠ ভগবানকে বলিলেন :</p>
<p>“বন্ধু গৌতম, আপনি কত প্রকার দণ্ড নির্দেশ করেন পাপকর্ম সম্পাদনের নিমিত্ত, পাপকর্ম প্রবর্তনের নিমিত্ত?”</p>
<p>“তপস্বি, দণ্ড, দণ্ড নামে নির্দেশ করা তথাগত অভ্যস্ত, নহে। তপস্বী, কর্ম, কর্ম নির্দেশ করাই তথাগতের অভ্যস্ত।”</p>
<p>“বন্ধু গৌতম, আপনি কত প্রকার কর্ম নির্দেশ করেন পাপকর্ম সম্পাদনের ও পাপকর্মের প্রবর্তনের জন্য?…।”</p>
<p>অতঃপর দীর্ঘতপস্বী নিগণ্ঠ নাতপুত্র নিগণ্ঠের নিকট গেলেন।</p>
<p>৫৮. সেই সময় নাতপুত্র নিগণ্ঠ বালক লোণকার গ্রামবাসী উপালি প্রমুখ মহা-গৃহীপরিষদের সহিত উপবিষ্ট ছিলেন। তখন নাতপুত্র নিগণ্ঠ দীর্ঘতপস্বী নিগণ্ঠকে দূর হইতে আসিতে দেখিলেন, দেখিয়া দীর্ঘতপস্বী নিগণ্ঠকে বলিলেন :</p>
<p>“সত্যই তপস্বী, তুমি দিবা দ্বিপ্রহরে কোথা হইতে আসিতেছ?”</p>
<p>“ওখান হইতে, প্রভু, শ্রমণ গৌতমের নিকট হইতে আসিতেছি।”</p>
<p>“শ্রমণ গৌতমের সহিত তোমার কোনো বাক্যালাপ হইয়াছে কি?”</p>
<p>“প্রভু, শ্রমণ গৌতমের সহিত আমার কিছু বাক্যালাপ হইয়াছে।”</p>
<p>“তপস্বি, শ্রমণ গৌতমের সহিত তোমার কি কথা আলোচনা হইয়াছে?”</p>
<p>“অতঃপর দীর্ঘতপস্বী নিগণ্ঠ শ্রমণ গৌতমের সহিত যে-সমস্ত বাক্যালাপ হইয়াছিল, তৎসমুদয় নাতপুত্র নিগণ্ঠকে বলিলেন। এইরূপ উক্ত হইলে নিগণ্ঠ নাতপুত্র দীর্ঘতপস্বীকে বলিলেন :</p>
<p>“সাধু, সাধু তপস্বী, যেমন একজন বহুশ্রুত উত্তমরূপে স্বীয় শাস্তার শাসনাভিজ্ঞ শ্রাবকের দ্বারা যাহা সম্ভব, সেইরূপ দীর্ঘতপস্বী কর্তৃক শ্রমণ গৌতমকে তাহা প্রকাশ করা হইয়াছে। এই উদার কায়দণ্ডের সাম্‌নে নিকৃষ্ট (ছবো) মনোদণ্ড কী প্রকারে শোভা পায়? অতএব কায়দণ্ডই মহাসাবদ্যতর পাপকর্ম সম্পাদনে ও পাপকর্ম প্রবর্তনে। তদ্রূপ বাক্‌দণ্ডও নহে আর তদ্রূপ মনোদণ্ডও নহে।”</p>
<p>৫৯. এইরূপ উক্ত হইলে উপালি গৃহপতি নাতপুত্র নিগণ্ঠকে ইহা বলিলেন :</p>
<p>“ধন্য, ধন্য, ভন্তে, তপস্বী, (উত্তম কার্যই করিয়াছেন)। যেমন কোনো বহুশ্রুত, স্বীয় শাস্তার শাসনে সম্যকরূপে অভিজ্ঞ শ্রাবক দ্বারা যাহা সম্ভব, তদ্রূপই ভদন্ত, তপস্বী কর্তৃক শ্রমণ গৌতমকে ব্যক্ত করা হইয়াছে। নিকৃষ্ট মনোদণ্ড এইরূপ মহৎ কায়দণ্ডের সাক্ষাতে কী প্রকারে শোভনীয় হয়? অতএব কায়দণ্ডই মহাসাবদ্যতর, পাপকর্মের সম্পাদনে, পাপকর্মের প্রবর্তনে; তদ্রূপ বাক্‌দণ্ডও নহে, মনোদণ্ডও নহে। ভন্তে, এখন আমি যাই, এই কথাপ্রসঙ্গে শ্রমণ গৌতমের সাথে নিশ্চয় বাদণ্ডবিবাদ (অভিযোগ) করিব। ভদন্ত, তপস্বী কর্তৃক যেখানে প্রতিষ্ঠিত, যদি শ্রমণ গৌতম আমার সামনে তথায় প্রতিষ্ঠিত থাকে তবে যেমন কোনো বলবান পুরুষ দীর্ঘলোমী ভেড়াকে লোমে ধরিয়া আকর্ষণ করে, পরিকর্ষণ করে, সম্পরিকর্ষণ করে, তদ্রূপ আমিও বাদী শ্রমণ গৌতমকে বাক্য দ্বারা আকর্ষণ করিব, পরিকর্ষণ করিব, সম্পরিকর্ষণ করিব। যেমন কোনো বলবান শৌণ্ডিক-কর্মচারী বৃহৎ শৌণ্ডিক কিলঞ্জ (চাটাই) গভীর জলাশয়ে নিক্ষেপ করিয়া কর্ণে (কানায়) দৃঢ়রূপে ধরিয়া টানে, আকর্ষণ করে, পরিকর্ষণ করে, সম্পরিকর্ষণ করে; এই প্রকারেই আমি বাদী শ্রমণ গৌতমকে বাক্য দ্বারা আকর্ষণ করিব, পরিকর্ষণ করিব, সম্পরিকর্ষণ করিব। যেমন নাকি বলবান শৌণ্ডিক ধূর্ত কেশ-কম্বলের কোণে ধরিয়া দোলায়, দোলায়, আছাড় দেয়; এই প্রকারেই বাদী শ্রমণ গৌতমকে বাক্য দ্বারা আকর্ষণ করিব, পরিকর্ষণ করিব, সম্পরিকর্ষণ করিব। অথবা যেমন ষাটি বৎসর বয়স্ক হাতী গভীর পুষ্করিণীতে অবগাহন করিয়া ‘শণ ধোবন’ নামক ক্রীড়া খেলে সেইরূপ আমি শ্রমণ গৌতমকে ‘শণ ধোবনের’ ন্যায় ক্রীড়া করিব। সত্যই ভন্তে, এখন আমি যাই, শ্রমণ গৌতমকে এই আলোচ্য কথাপ্রসঙ্গে বাদারোপ করিব।”</p>
<p>“গৃহপতি, যাও তুমি, শ্রমণ গৌতমকে এই আলোচ্য কথা প্রসঙ্গে বাদারোপ করো। গৃহপতি, শ্রমণ গৌতমকে এ আলোচনায় বাদারোপ করিবার সামর্থ্য আমার আছে, দীর্ঘতপস্বীর আছে, আর তোমার আছে। গৃহপতি, শ্রমণ গৌতমকে বাদারোপ করিতে কেবল আমি, দীর্ঘতপস্বী ও তুমি সমর্থ।”</p>
<p>৬০. এই প্রকারে উক্ত হইলে দীর্ঘতপস্বী নিগণ্ঠ নাতপুত্র নিগণ্ঠকে বলিলেন :</p>
<p>“প্রভু, উপালি গৃহপতি শ্রমণ গৌতমকে বাদারোপ করুক ইহা আমার অভিপ্রেত নহে। কারণ, ভন্তে, শ্রমণ গৌতম মায়াবী, এমন (মত) পরিবর্তনী মায়া জানেন যদ্বারা অন্য তীর্থিয়দের শ্রাবকগণকে (নিজের মতে) আবর্তন করেন।”</p>
<p>“তপস্বী, ইহা অসম্ভব। ইহার কোনো সুযোগ নাই যে উপালি গৃহপতি শ্রমণ গৌতমের শিষ্যত্ব স্বীকার করিতে পারে। বরঞ্চ ইহাই সম্ভব যে শ্রমণ গৌতমই উপালি গৃহপতির শিষ্যত্ব গ্রহণ করিতে পারেন। তুমি যাও, হে গৃহপতি, শ্রমণ গৌতমকে এই আলোচ্য বিষয়ে বাদারোপ করো। শ্রমণ গৌতমের সহিত বাদারোপ করিতে সমর্থ আমি, দীর্ঘতপস্বী ও তুমি। দ্বিতীয়বার…। তৃতীয়বার…।”</p>
<p>“হ্যাঁ, ভন্তে,” (বলিয়া) উপালি গৃহপতি নিগণ্ঠ নাতপুত্রকে প্রত্যুত্তর দিলেন এবং আসন হইতে উঠিয়া নাতপুত্র নিগণ্ঠকে অভিবাদন ও প্রদক্ষিণ করিয়া যথায় পাবারিকাম্রকানন এবং যথায় ভগবান আছেন, তথায় উপস্থিত হইলেন। উপস্থিত হইয়া ভগবানকে অভিবাদনপূর্বক একপ্রান্তে উপবেশন করিলেন, একপ্রান্তে উপবিষ্ট উপালি গৃহপতি ভগবানকে বলিলেন :</p>
<p>“ভন্তে, দীর্ঘতপস্বী নিগণ্ঠ এখানে আসিয়াছিলেন কি?”</p>
<p>“হ্যাঁ, গৃহপতি, দীর্ঘতপস্বী নিগণ্ঠ আসিয়াছিল।’</p>
<p>“ভন্তে, দীর্ঘতপস্বী নিগণ্ঠের সহিত আপনার কোনো বিষয়ে আলোচনা হইয়াছিল কি?”</p>
<p>“গৃহপতি, দীর্ঘতপস্বী নিগণ্ঠের সহিত আমার কিছু আলোচনা হইয়াছিল।”</p>
<p>“ভন্তে, দীর্ঘতপস্বী নিগণ্ঠের সহিত আপনার কী প্রকার আলোচনা হইয়াছিল?”</p>
<p>তখন ভগবান দীর্ঘতপস্বী নিগণ্ঠের সহিত যাহা আলোচনা হইয়াছিল তৎসমুদয় উপালি গৃহপতিকে বর্ণনা করিলেন।</p>
<p>৬১. এই প্রকার উক্ত হইলে উপালি গৃহপতি ভগবানকে বলিলেন :</p>
<p>“ভন্তে, দীর্ঘতপস্বী সাধু, সাধু-ধন্যবাদের যোগ্য। স্বীয় শাস্তার শাসন সম্বন্ধে অভিজ্ঞ, বহুশ্রুত শ্রাবকের ন্যায় দীর্ঘতপস্বী নিগণ্ঠ কর্তৃক ভগবানের নিকট যথাযথ বিবৃত করা হইয়াছে। তুচ্ছ মনোদণ্ড এবম্বিধ মহৎ কায়দণ্ডের সাক্ষাতে কী প্রকারে শোভিত হয়? অতএব পাপকর্মের সম্পাদনে ও পাপকর্মের প্রবর্তনে কায়দণ্ডই মহাসাবদ্যতর, তদ্রূপ বাক্‌দণ্ড ও মনোদণ্ড নহে।”</p>
<p>“গৃহপতি, যদি তুমি সত্যে প্রতিষ্ঠিত থাকিয়া মন্ত্রণা করো, তবে এ বিষয়ে আমাদের মধ্যে আলোচনা হইতে পারে।”</p>
<p>“ভন্তে, আমি সত্যে প্রতিষ্ঠিত হইয়া মন্ত্রণা করিব, এ বিষয়ে আমাদের আলোচনা হউক।”</p>
<p>৬২. “গৃহপতি, তাহা কী মনে করো, এখানে কোনো নিগণ্ঠ ব্যাধিগ্রস্ত, দুঃখিত, সাঙ্ঘাতিক রোগাক্রান্ত, শীতলজল ত্যাগী ও উষ্ণজল সেবী হয়। সে শীতল জল না পাওয়ার দরুন দৈবাৎ কালক্রিয়া করে। গৃহপতি, নাতপুত্র নিগণ্ঠ এই ব্যক্তির উৎপত্তি (পুনর্জন্ম) কোথায় নির্দেশ করেন?”</p>
<p>“ভন্তে, মনোসত্তা (মনোসক্ত) নামক দেবতারা আছেন, এই ব্যক্তি তাহাদের মধ্যে উৎপন্ন (জন্ম) হয়। কারণ কী? ভন্তে, এই ব্যক্তি মনোপ্রতিবন্ধ অবস্থায় কালক্রিয়া করিয়াছে।”</p>
<p>“গৃহপতি, স্মরণ করো, গৃহপতি, স্মরণ করিয়াই বল। গৃহপতি, তোমার পূর্বের সহিত পরের এবং পরের সহিত পূর্বের সামঞ্জস্য হইতেছে না। গৃহপতি, তোমা কর্তৃক ইহা ঘোষিত হইয়াছে যে ‘ভন্তে, সত্যে প্রতিষ্ঠিত হইয়া আমি মন্ত্রণা করিব। সুতরাং আমাদের মধ্যে এ বিষয়ে বাক্যালাপ হউক।’”</p>
<p>“যদিও ভন্তে, ভগবান এইরূপ বলিতেছেন, তথাপি কায়দণ্ডই মহাসাবদ্যতর পাপকর্মের সম্পাদনে ও পাপকর্মের প্রবর্তনে; তদ্রূপ বাকদণ্ডও নহে, মনোদণ্ডও নহে।”</p>
<p>৬৩. “তাহা কী মনে করো, গৃহপতি, এখানে কোনো নিগণ্ঠ চতুর্যাম সংবরে সংযত, সমস্ত শীতলজল-বারিত, সর্বপাপ নিবারণে তৎপর, সর্বপাপ-বারি বিধৌত, সর্বপাপ নিবারণে স্পৃষ্ট হয়; অথচ সে অভিগমনে, প্রত্যাগমনে বহুবিধ ক্ষুদ্রপ্রাণী হত্যা করে। গৃহপতি, নিগণ্ঠ নাতপুত্র এই ব্যক্তির কি বিপাক (পরিণাম) নির্দেশ করেন?”</p>
<p>“ভন্তে, নিগণ্ঠ নাতপুত্র (জৈনসাধু) সংচেতনা বিহীন কর্মকে মহাসাবদ্য বা অধিক দোষাবহ মনে করেন না।”</p>
<p>“যদি গৃহপতি, চেতনা থাকে?”</p>
<p>“ভন্তে, তবে মহাসাবদ্য হয়।”</p>
<p>“গৃহপতি, নিগণ্ঠ নাতপুত্র চেতনাকে কিসের অন্তর্ভুক্ত করে?”</p>
<p>“ভন্তে, মনোদণ্ডের।”</p>
<p>“স্মরণ করো, গৃহপতি, স্মরণ রাখিয়া বিবৃত করো। তোমার পূর্বের সহিত পরের এবং পরের সহিত পূর্বের সামঞ্জস্য হইতেছে না। তোমা কর্তৃক এ কথা বলা হইয়াছে যে ‘আমি সত্যে প্রতিষ্ঠিত হইয়া মন্ত্রণা করিব, সুতরাং এ বিষয়ে আমাদের আলোচনা হউক।’”</p>
<p>“যদিও ভগবান ইহা বলিতেছেন, তথাপি কায়দণ্ডই মহাসাবদ্যতর পাপকর্মের সম্পাদনে ও পাপকর্মের প্রবর্তনে; তদ্রূপ বাক্‌দণ্ড কিংবা মনোদণ্ড নহে।”</p>
<p>৬৪. “গৃহপতি, এই নালন্দা সমৃদ্ধা, স্ফীতা, জনবহুলা ও মনুষ্য-সমাকুলা মনে করো কি?”</p>
<p>“হ্যাঁ, প্রভু, এই নালন্দা সমৃদ্ধা, স্ফীতা, জনবহুলা ও মনুষ্য-সমাকুলা।”</p>
<p>“তাহা কী মনে করো, গৃহপতি, এখানে যদি উন্মুক্ত অসি লইয়া কোনো পুরুষ আসে এবং সে ইহা ঘোষণা করে যে, এই নালন্দায় যত প্রাণী বিদ্যমান, আমি এক ক্ষণে, এক মুহূর্তে তাহাদিগকে এক মাংস স্তূপ, এক মাংস পুঞ্জ করিব।’ কী মনে করো গৃহপতি, এই নালন্দায় যে-সমস্ত প্রাণী বিদ্যমান সে উহাদিগকে এক ক্ষণে, এক মুহূর্তে এক মাংস স্তূপ, এবং মাংস পুঞ্জ করিতে সমর্থ হইবে কি?”</p>
<p>“প্রভু, এমনকি দশ, বিশ, ত্রিশ, চল্লিশ, পঞ্চাশ পুরুষও… করিতে সমর্থ হইবে না; সামান্য একমাত্র পুরুষের পক্ষে ইহা কি সম্ভব?”</p>
<p>“গৃহপতি, কী মনে করো, যদি এখানে ঋদ্ধিমান, চিত্ত-বশীপ্রাপ্ত কোনো শ্রমণ কিংবা ব্রাহ্মণ আসে এবং সে বলে যে, ‘আমি এই নালন্দাকে এক মনোবিদ্বেষে (মানসিক অভিশাপে) ভস্ম করিব।’ গৃহপতি, কী মনে করো, সেই ঋদ্ধিমান চিত্ত-বশীপ্রাপ্ত শ্রমণ কিংবা ব্রাহ্মণ এক মনোবিদ্বেষ দ্বারা তাহা করিতে পারিবে?”</p>
<p>“প্রভু, সেই ঋদ্ধিমান, বশীভূত চিত্ত শ্রমণ বা ব্রাহ্মণ এক অভিশাপ দ্বারা দশ, বিশ, ত্রিশ, চল্লিশ, এমনকি পঞ্চাশ নালন্দাকেও ভস্ম করিতে সমর্থ; সামান্য এক নালন্দার কথাই বা কী?”</p>
<p>“গৃহপতি, স্মরণ করো, গৃহপতি, স্মরণ করিয়া কথা বল, তোমার পূর্বের সহিত পরের আর পরের সহিত পূর্বের সামঞ্জস্য হইতেছে না। গৃহপতি, তোমাকর্তৃক এই বাক্য উক্ত হইয়াছে যে, ‘প্রভু, আমি সত্যে প্রতিষ্ঠিত হইয়া মন্ত্রণা করিব। অতএব এ বিষয়ে আমাদের আলোচনা হউক।’”</p>
<p>“যদিও বা ভদন্ত, ভগবান এইরূপ বলিতেছেন তথাপি পাপকর্মের সম্পাদনে ও প্রবর্তনের জন্য কায়দণ্ডই অধিকতর দোষাবহ, তদ্রূপ বাক্‌দণ্ড ও মনোদণ্ড নহে।”</p>
<p>৬৫. “কী মনে করো, গৃহপতি, দণ্ডকারণ্য কালিঙ্গারণ্য, মেধ্যারণ্য ও মাতঙ্গারণ্য এই চারি অরণ্য মহারণ্যে পরিণত হইয়াছে, তুমি শুনিয়াছ কি?”</p>
<p>“হ্যাঁ, প্রভু, দণ্ডকারণ্য, কালিঙ্গারণ্য, মেধ্যারণ্য ও মাতঙ্গারণ্য এই চারি অরণ্য মহারণ্যে পরিণত হইয়াছে, ইহা আমি শুনিয়াছি?”</p>
<p>“গৃহপতি, তাহা কী মনে করো, কাহার দ্বারা সেই দণ্ডকারণ্য, কালিঙ্গারণ্য, মেধ্যারণ্য ও মাতঙ্গারণ্য এই চারি অরণ্য মহারণ্যে পরিণত হইয়াছে, শুনিয়াছ কি?”</p>
<p>“প্রভু, ইহা জনশ্রুতি যে ঋষিগণের মনোবিদ্বেষের ফলে সেই দণ্ডকারণ্য, কালিঙ্গারণ্য, মেধ্যারণ্য ও মাতঙ্গারণ্য মহারণ্যে পরিণত হইয়াছে।”</p>
<p>“গৃহপতি, স্মরণ করো, গৃহপতি, মনে করিয়া বাক্য উচ্চারণ করিও, তোমার পূর্বের সহিত পরের এবং পরের সহিত পূর্বের সামঞ্জস্য হইতেছে না।”</p>
<p>“গৃহপতি, তোমা কর্তৃক এই কথা ঘোষিত হইয়াছে যে ‘ভন্তে, আমি সত্যে প্রতিষ্ঠিত হইয়া মন্ত্রণা করিব। এ বিষয়ে আমাদের আলাপ-আলোচনা হউক।’”</p>
<p>৬৬. “প্রভু, ভগবানের প্রথম উপমাতেই আমি সন্তুষ্ট ও পরিতৃপ্ত হইয়াছি। অথচ আমি ভগবানের বিচিত্র প্রশ্ন-সমাধান শুনিবার ইচ্ছায় ভগবানের প্রতিদ্বন্দিতা করিবার সাহস করিলাম। আশ্চর্য ভন্তে, অতি আশ্চর্য ভন্তে, যেমন হে প্রভু, কেহ উল্টাকে সোজা, আবৃতকে অনাবৃত, ভ্রান্ত পথিককে পথ প্রদর্শন করে অথবা অন্ধকারে তৈলপ্রদীপ ধারণ করে যাহাতে চক্ষুষ্মান রূপ (দৃশ্যবস্তু) দেখিতে পায়; এইরূপে ভগবান কর্তৃক বিবিধ পর্যায়ে ধর্ম প্রকাশিত হইয়াছে। ভন্তে, আমি ভগবানের শরণ গ্রহণ করিতেছি, ধর্মের ও ভিক্ষুসংঘের শরণও। আজ হইতে জীবনের শেষ সীমা পর্যন্ত আমাকে শরণাগত উপাসকরূপে ধারণা করুন।”</p>
<p>৬৭. “হে গৃহপতি, চিন্তা করিয়া কর্তব্য নির্ধারণ করো। তোমাদের ন্যায় বিখ্যাত লোকের বিচার করিয়া কর্তব্য নির্ধারণ করা উত্তম ও সমীচীন।”</p>
<p>“প্রভু, এই কারণেও আমি ভগবানের প্রতি অধিকতর সুপ্রসন্ন ও সন্তুষ্ট। যেহেতু ভগবান আমাকে এইরূপ বলিলেন, ‘গৃহপতি, বিবেচনাপূর্বক কতব্য নির্ধারণ করো, তোমার মত বিখ্যাত লোকদের বিচার পূর্বক কর্তব্য নির্ধারণ করা উত্তম ও সমীচীন।’ প্রভু, অন্য তীর্থিকগণ আমাকে শ্রাবকরূপে লাভ করিলে নালন্দার সর্বত্র পতাকা উত্তোলন করিতেন, ‘উপালি গৃহপতি আমাদের শ্রাবক হইয়াছেন,’ এই ঘোষণা করিয়া বেড়াইতেন। অথচ সে ক্ষেত্রে ভগবান আমাকে বলিতেছেন, ‘গৃহপতি, বিচার-বিবেচনাপূর্বক কর্তব্য নির্ধারণ করো, তোমার মতো প্রসিদ্ধ লোকদের বিচার-বিবেচনাপূর্বক কর্তব্য নির্ধারণ করা উচিত।’ প্রভু, এইজন্য আমি দ্বিতীয়বার ভগবানের, ধর্মের ও ভিক্ষুসংঘের শরণ গ্রহণ করিতেছি। আজ হইতে যাবজ্জীবন আমাকে শরণাগত উপাসকরূপে ধারণা করুন।”</p>
<p>৬৮. “গৃহপতি, দীর্ঘকাল থেকে তোমার আবাস নিগণ্ঠদের সজ্জিত উৎস স্বরূপ ছিল, যখন তাহারা উপস্থিত হয়, তাহাদিগকে পিণ্ডদান করা কর্তব্য মনে করিও।”</p>
<p>“প্রভু, এই কারণেও আমি ভগবানের প্রতি অধিকতর সুপ্রসন্ন ও সন্তুষ্ট। যেহেতু ভগবান আমাকে বলিতেছেন, ‘গৃহপতি, দীর্ঘদিন পর্যন্ত তোমার গৃহ নিগণ্ঠগণের জলোৎস সদৃশ, যখন তাহারা উপস্থিত হয় তাহাদিগকে পিণ্ডদান করা কর্তব্য মনে করিও।’ আমি নিগণ্ঠদের নিকট শুনিয়াছি, শ্রমণ গৌতম এইরূপ বলেন : ‘আমাকেই দান দিবে, অন্যকে দিবে না; আমার শ্রাবকগণকেই দান দিবে, অন্য শ্রাবকগণকে দিবে না। আমাকে প্রদত্ত দান শ্রাবকগণকেই দান দিবে, অন্য শ্রাবকগণকে দিবে না। আমাকে প্রদত্ত দান মহাফলপ্রদ, অন্যকে প্রদত্ত দান মহাফলপ্রদ নহে; আমার শ্রাবকগণকে প্রদত্ত দান মহাফলপ্রদ, অন্যের শ্রাবকগণকে প্রদত্ত দান মহাফলপ্রদ নহে।’ আর এখন ভগবান আমাকে নিগণ্ঠদিগকে দান দিতে বলিতেছেন। প্রভু, এ বিষয়ে আমরাই কালানুরূপ ব্যবস্থা করিব। প্রভু, আমি এই তৃতীয়বারও ভগবানের, ধর্মের ও ভিক্ষুসংঘের শরণ গ্রহণ করিতেছি। ভগবান, আমাকে জীবনের শেষ সীমা পর্যন্ত শরণাগত উপাসকরূপে ধারণা করুন।”</p>
<p>৬৯. তখন ভগবান উপালি গৃহপতিকে আনুপূর্বিক কথা উপদেশ করিলেন; যথা : দানকথা, শীলকথা, স্বর্গকথা, কামের দুর্দশা, নীচতা, সংক্লেশ এবং নিষ্কামের প্রশংসা করিলেন। যখন ভগবান উপালিকে জানিলেন যে সত্য গ্রহণে উৎসুক-চিত্ত, মৃদু-চিত্ত, বিনীবরণ-চিত্ত, উদগ্র-চিত্ত এবং প্রসন্ন-চিত্ত হইয়াছে; তখন বুদ্ধগণের যাহা সমুৎকৃষ্ট ধর্মোপদেশ ‘দুঃখ, সমুদয়, নিরোধ ও মার্গ’ তাহা প্রকাশ করিলেন। যেমন শুদ্ধ, নির্মল বস্ত্র সম্যকরূপে রং গ্রহণ করে, সেরূপ উপালি গৃহপতির সেই আসনেই বিরজ বীতমল ধর্ম-চক্ষু (সপ্রতিসম্ভিদা স্রোতাপত্তিফল) উৎপন্ন হইল, “যাহা কিছু সমুদয় ধর্ম (উৎপন্ন পদার্থ) তৎসমস্ত নিরোধ ধর্ম (বিনাশ শীল)।”</p>
<p>তখন উপালি গৃহপতি দৃষ্টধর্ম, প্রাপ্তধর্ম, বিদিতধর্ম, অবগাহিত বা নিমর্জিত ধর্ম, উত্তীর্ণ বিচিকিৎসা, বিগত সংশয়, বৈশারদ্যপ্রাপ্ত, শাস্তার শাসনে পর-প্রত্যয়হীন (প্রত্যক্ষদর্শী) হইয়া ভগবানকে বলিলেন :</p>
<p>“প্রভু, আমার বহু কৃত্য, বহু করণীয়। সুতরাং এখন যাইতে চাই।”</p>
<p>“গৃহপতি, এখন তোমার সময়ানুরূপ কাজ করিতে পার।”</p>
<p>৭০. অতঃপর উপালি গৃহপতি ভগবানের উপদেশ অভিনন্দন করিয়া, অনুমোদন করিয়া আসন হইতে উত্থানপূর্বক ভগবানকে অভিবাদন ও প্রদক্ষিণ করিয়া স্বীয় গৃহাভিমুখে প্রস্থান করিলেন। গৃহে উপস্থিত হইয়া দ্বারপালকে আহ্বান করিলেন :</p>
<p>“বন্ধু দ্বারপাল, অদ্য হইতে নিগণ্ঠ ও নিগণ্ঠিদের জন্য আমার দ্বার রুদ্ধ হইল। আর ভগবান, ভিক্ষু-ভিক্ষুণী ও উপাসক-উপাসিকাদের জন্য আমার দ্বার উন্মুক্ত হইল। যদি কোনো নিগণ্ঠ আসে তাহাকে তুমি এইরূপ বলিও : ‘প্রভু, দাঁড়ান, প্রবেশ করিবেন না। আজ হইতে উপালি গৃহপতি শ্রমণ গৌতমের শিষ্যত্ব গ্রহণ করিয়াছেন। সুতরাং নিগণ্ঠ ও নিগণ্ঠিদের জন্য সদরদ্বার বন্ধ। ভগবানের, ভিক্ষু-ভিক্ষুণীগণের ও উপাসক-উপাসিকাদের জন্য দ্বার উন্মুক্ত। যদি প্রভু, আপনার খাদ্যের প্রয়োজন থাকে অপেক্ষা করুন, আপনার পিণ্ড এখানে আহরিত হইবে।’”</p>
<p>“যে আজ্ঞা, প্রভু,” বলিয়া দ্বারপাল উপালি গৃহপতিকে প্রতিশ্রুতি দিল।</p>
<p>৭১. দীর্ঘতপস্বী শুনিতে পাইলেন যে উপালি গৃহপতি শ্রমণ গৌতমের শ্রাবকত্ব গ্রহণ করিয়াছেন। অতঃপর দীর্ঘতপস্বী নিগণ্ঠ নাতপুত্র নিগণ্ঠের নিকট উপস্থিত হইলেন। উপস্থিত হইয়া নিগণ্ঠ নাতপুত্রকে বলিলেন :</p>
<p>“প্রভু, আমি শুনিয়াছি, উপালি গৃহপতি শ্রমণ গৌতমের শ্রাবকত্ব গ্রহণ করিয়াছেন।”</p>
<p>“তপস্বী, উপালি গৃহপতি শ্রমণ গৌতমের শ্রাবকত্ব গ্রহণ করিবেন, ইহা অসম্ভব ও অসঙ্গত। বরং শ্রমণ গৌতম উপালি গৃহপতির শ্রাবকত্ব স্বীকার করিবেন, ইহা সম্ভব ও সঙ্গত।”</p>
<p>দ্বিতীয়বার, তৃতীয়বারও তাহাদের মধ্যে এইরূপ কথা হইল।</p>
<p>“উত্তম, প্রভু, আমি এখন চলিলাম, উপালি গৃহপতি শ্রমণ গৌতমের শিষ্যত্ব গ্রহণ করিয়াছেন কিনা জানিয়া আসি।”</p>
<p>“যাও, হে তপস্বী, তুমি উপালি গৃহপতি শ্রমণ গৌতমের শিষ্য হইয়াছেন কি না জানিয়া আস।”</p>
<p>৭২. তৎপর দীর্ঘতপস্বী নিগণ্ঠ উপালি গৃহপতির নিবাসে উপস্থিত হইলেন। দ্বারপাল দীর্ঘতপস্বী নিগণ্ঠকে বহুদূর হইতে আসিতে দেখিল। দেখিয়া দীর্ঘতপস্বী নিগণ্ঠকে এইরূপ বলিল :</p>
<p>“দাঁড়ান, প্রভু, প্রবেশ করিবেন না। আজ হইতে উপালি গৃহপতি শ্রমণ গৌতমের শিষ্যত্ব গ্রহণ করিয়াছেন। নিগণ্ঠ ও নিগণ্ঠদের জন্য তাঁহার দ্বার আবৃত। ভগবান, ভিক্ষু-ভিক্ষুণী ও উপাসক-উপাসিকাদের জন্য তাঁহার দ্বার উন্মুক্ত। যদি প্রভু, ভিক্ষার প্রয়োজন হয়, এ স্থানে অপেক্ষা করুন, এখানে আপনার ভিক্ষা আহরিত হইবে।”</p>
<p>“বন্ধু, আমার ভিক্ষার প্রয়োজন নাই।” এই বলিয়া দীর্ঘতপস্বী তথা হইতে প্রত্যাবর্তন করিয়া নিগণ্ঠ নাতপুত্রের নিকট উপস্থিত হইলেন। উপস্থিত হইয়া নিগণ্ঠ নাতপুত্রকে বলিলেন :</p>
<p>“প্রভু, সত্যই, উপালি গৃহপতি শ্রমণ গৌতমের শিষ্যত্ব গ্রহণ করিয়াছেন। প্রভু, পূর্বে ইহা আমি আপনাকে বুঝাইতে সমর্থ হয় নাই। আমার সমর্থন ছিল না যে উপালি গৃহপতি শ্রমণ গৌতমের সহিত বাদানুবাদ করুক। শ্রমণ গৌতম মায়াবী, আকর্ষণী মায়া জানেন যদ্বারা অন্য তীর্থিয় শ্রাবকগণকে স্বমতে আকর্ষণ করেন। শ্রমণ গৌতমের আকর্ষণী মায়ায় আপনার গৃহপতি আবর্তিত হইয়াছেন।”</p>
<p>“তপস্বী, ইহা অসম্ভব এবং অনবকাশ যে উপালি গৃহপতি শ্রমণ গৌতমের শ্রাবকত্ব স্বীকার করিবেন। ইহা সম্ভব যে শ্রমণ গৌতম উপালি গৃহপতির শ্রাবকত্ব স্বীকার করিবেন।”</p>
<p>দ্বিতীয়বার, তৃতীয়বারও দীর্ঘতপস্বী নিগণ্ঠ নাতপুত্র নিগণ্ঠকে বলিলেন :</p>
<p>“সত্যই প্রভু, উপালি গৃহপতি শ্রমণ গৌতমের শ্রাবকত্ব গ্রহণ করিয়াছেন।”</p>
<p>“তপস্বী, আমি নিজেই তথায় যাইতেছি। ‘উপালি গৃহপতি শ্রমণ গৌতমের শিষ্যত্ব গ্রহণ করিয়াছেন কি না’ স্বয়ং জানিতে চাই।”</p>
<p>তখন নিগণ্ঠ নাতপুত্র মহতী নিগণ্ঠ পরিষদের সহিত যথায় উপালি গৃহপতির নিবাস তথায় উপস্থিত হইলেন। দ্বারপাল নিগণ্ঠ নাতপুত্রকে দূর হইতে আসিতে দেখিল। দেখিয়া নিগণ্ঠ নাতপুত্রকে বলিলেন :</p>
<p>“দাঁড়ান, প্রভু, প্রবেশ করিবেন না। আজ হইতে উপালি গৃহপতি শ্রমণ গৌতমের শিষ্যত্ব গ্রহণ করিয়াছেন। নিগণ্ঠ ও নিগণ্ঠিদের জন্য তাঁহার দ্বার আবৃত। ভগবানের, ভিক্ষু-ভিক্ষুণী ও উপাসক-উপাসিকাদের জন্য দ্বার উন্মুক্ত। যদি প্রভু, আপনার ভিক্ষার প্রয়োজন থাকে, এখানে অপেক্ষা করুন। আপনার জন্য এখানে ভিক্ষা আহরিত হইবে।”</p>
<p>“বন্ধু দ্বারপাল, তাহা হইলে উপালি গৃহপতির নিকট যাও, তাঁহাকে বলো : ‘মহাশয়, নিগণ্ঠ নাতপুত্র মহতী নিগন্ঠ পরিষদের সহিত বহির্দ্বারে উপস্থিত। তিনি আপনার দর্শন ইচ্ছুক।’”</p>
<p>“হ্যাঁ, প্রভু,” বলিয়া দ্বারপাল নিগণ্ঠ নাতপুত্রকে প্রতিশ্রুতি দিয়া উপালি গৃহপতির নিকট উপস্থিত হইল। উপস্থিত হইয়া উপালি গৃহপতিকে ইহা বলিল :</p>
<p>“প্রভু, নিগণ্ঠ নাতপুত্র মহতী নিগণ্ঠ পরিষদের সহিত বাহির সিংহদ্বারে উপস্থিত। তিনি আপনার দর্শনাকাঙ্ক্ষী।”</p>
<p>“দ্বারপাল, তাহা হইলে মধ্যম দ্বারশালায় আসন সজ্জিত করো।”</p>
<p>“যে আজ্ঞা, প্রভু,” বলিয়া দ্বারপাল উপালি গৃহপতির নিকট প্রতিশ্রুত হইয়া মধ্যম দ্বারশালায় আসন সজ্জিত করিয়া উপালি গৃহপতিকে নিবেদন করিল :</p>
<p>“প্রভু, মধ্যম দ্বারশালায় আসন সজ্জিত, এখন যাহা মনে করেন।”</p>
<p>৭৩. তখন উপালি গৃহপতি মধ্যম দ্বারশালায় উপস্থিত হইলেন এবং তথায় যে আসন অগ্র, শ্রেষ্ঠ, উত্তম ও প্রণীত তথায় বসিয়া দ্বারপালকে আদেশ করিলেন :</p>
<p>“দ্বারপাল, নিগণ্ঠ নাতপুত্রের নিকট গিয়া বল যে উপালি গৃহপতি বলিয়াছেন, যদি ইচ্ছা করেন প্রবেশ করিতে পারেন।”</p>
<p>“যে আজ্ঞা প্রভু,” বলিয়া দ্বারপাল উপালি গৃহপতিকে প্রত্যুত্তর করিয়া নিগণ্ঠ নাতপুত্রের নিকট উপস্থিত হইল এবং বলিল :</p>
<p>“প্রভু, গৃহপতি বলিয়াছেন, যদি ইচ্ছা করেন গৃহে প্রবেশ করিতে পারেন।”</p>
<p>তখন নিগণ্ঠ নাতপুত্র মহতী নিগণ্ঠ পরিষদের সহিত মধ্যম দ্বার-শালায় উপনীত হইলেন। পূর্বে যখনই নিগণ্ঠ নাতপুত্রকে দূর হইতে আসিতে দেখিতেন, উপালি গৃহপতি তখনই প্রত্যুৎগমনপূর্বক তথায় যেই আসন অগ্র, শ্রেষ্ঠ, উত্তম ও প্রণীত তাহা উত্তরীয় বস্ত্রে সম্মার্জন করিয়া সমাদরে বসাইতেন। আর এখন সেই উপালি গৃহপতি তথায় যাহা অগ্র, শ্রেষ্ঠ, উত্তম ও প্রণীত আসন তাহাতে স্বয়ং বসিয়া নিগণ্ঠ নাতপুত্রকে বলিলেন :</p>
<p>“মহাশয়, আসন বিদ্যমান আছে, যদি ইচ্ছা হয়, বসিতে পারেন।”</p>
<p>ইহা শুনিয়া নিগণ্ঠ নাতপুত্র বলিলেন :</p>
<p>“গৃহপতি, উন্মত্ত হইয়াছ, জড়বুদ্ধি হইয়াছ?”</p>
<p>“প্রভু, আমি শ্রমণ গৌতমের সহিত বাদানুবাদ করিব বলিয়া, গিয়া বৃহৎ বাদজালে আবদ্ধ হইয়া ফিরিয়াছি?”</p>
<p>“গৃহপতি, যেমন কোনো ডিম্ব আহরণকারী পুরুষ ডিম্ব পরিত্যাগ করিয়া আসে, যেমন কোনো পাশাক্রীড়ক বিনা পাশায় আসে, গৃহপতি, তুমিও সেইরূপ ‘আমি শ্রমণ গৌতমের সহিত বাদারোপ করিতে যাই’ এই বলিয়া গিয়া বৃহৎ বাদাভিযানে অধিগৃহীত হইয়া আসিয়াছ। তুমি শ্রমণ গৌতমের আবর্তনী-মায়ায় আবর্তিত হইয়াছ?”</p>
<p>৭৪. “প্রভু, আবর্তনী-মায়া মঙ্গলদায়ক, আবর্তনী-মায়া কল্যাণজনক। প্রভু, আমার প্রিয় আত্মীয়-স্বজনকে এই আবর্তনী-মায়ায় আবর্তিত করিতে পারিলেই মঙ্গল। ইহা আমার প্রিয় আত্মীয়স্বজনগণের দীর্ঘকাল হিত-সুখের নিদান হইবে। যদি সমস্ত ক্ষত্রিয়গণকে এই আবর্তনী-মায়ায় আবর্তন করিতে পারি সমস্ত ক্ষত্রিয়ের দীর্ঘকাল হিত-সুখের কারণ হইবে। সমস্ত ব্রাহ্মণ, বৈশ্য এবং শূদ্রদিগকে যদি আবর্তন করিতে পারি তবে সকলের হিত-সুখের কারণ হইবে। প্রভু, দেব-মার-ব্রহ্মাসহ জগৎ এবং শ্রমণ-ব্রাহ্মণ-প্রজাসহ দেব-মনুষ্যগণ যদি আবর্তনী-মায়ায় আবর্তিত হয় তবে দেব-মার-ব্রহ্মাসহ এই জগতের, শ্রমণ-ব্রাহ্মণ-প্রজাসহ দেব-মনুষ্যের হিত-সুখের কারণ হইবে। প্রভু, তাহা হইলে আপনাকে উপমা প্রদান করিব, জগতে উপমা দ্বারাও কোনো কোনো বিজ্ঞলোক ভাষণের অর্থ হৃদয়ঙ্গম করেন।”</p>
<p>৭৫. “প্রভু, পূর্বকালে কোনো জীর্ণ বৃদ্ধ ও অথর্ব ব্রাহ্মণের যুবতী তরুণী ভার্যা ছিল। সে ছিল গর্ভিনী ও আসন্ন প্রসবা। সে যুবতী একদিন ব্রাহ্মণকে বলিল, ‘আপনি যান, দোকান হইতে একটি মর্কট শাবক (পুতুল) ক্রয় করিয়া আনুন। তাহা আমার ভাবী কুমারের খেলার সাথী হইবে’। প্রভু, সে ব্রাহ্মণ যুবতীকে বলিল, ভদ্রে, প্রসবকাল পর্যন্ত অপেক্ষ করো। যদি তুমি পুত্র প্রসব করো, তোমার পুত্রের জন্য আমি দোকান হইতে মর্কট বাছুর ক্রয় করিয়া আনিব, যাহা তোমার পুত্রের ক্রীড়ণক হইবে। আর যদি তুমি কন্যা প্রসব করো, তোমার কন্যার জন্য আমি দোকান হইতে মর্কট বাছুরী ক্রয় করিয়া আনিব, যাহা তোমার কন্যার ক্রীড়নক হইবে।’”</p>
<p>দ্বিতীয়বার, তৃতীয়বারও এরূপ বলিল।</p>
<p>“অতঃপর প্রভু, সে ব্রাহ্মণ তাহার তরুণী ভার্যার প্রতি আসক্ত ও প্রতিবদ্ধ চিত্ত-হেতু দোকান হইতে মর্কট কিনিয়া আনিয়া ভার্যাকে বলিল, ‘ভদ্রে, এই লও মর্কট শাবক, যাহা তোমার ভাবী পুত্রের ক্রীড়ণক হইবে।’ ইহা শুনিয়া তরুণী ব্রাহ্মণকে বলিল, ‘ব্রাহ্মণ, এই মর্কট বৎস লইয়া আপনি রজকপুত্র রক্তপাণির নিকট যান এবং তাহাকে বলুন যে, বন্ধু রক্তপাণি, এই মর্কট বৎসকে গভীর পীতা লেপনে রঞ্জন, পুনঃপুন ঘর্ষণ ও উভয়দিকে বিমর্দন করিতে ইচ্ছা করি।’”</p>
<p>“প্রভু, ব্রাহ্মণ সেই তরুণীর প্রতি আসক্ত ও প্রতিবদ্ধ চিত্ত-হেতু মর্কট বৎস লইয়া রক্তপাণির নিকট উপনীত হইল এবং বলিল, ‘বন্ধু, এই মর্কট বৎস গাঢ় পীতবর্ণে রঞ্জিত, পুনঃপুন ঘর্ষিত ও উভয়দিকে বিমর্দিত করো।’ ইহা শুনিয়া রক্তপাণি রজকপুত্র ব্রাহ্মণকে বলিল, ‘মহাশয়, আপনার মর্কট বৎস রঞ্জনের যোগ্য, কিন্তু পুনঃপুন ঘর্ষণ ও উভয়দিকে বিমর্দনের অযোগ্য’। সেইরূপ প্রভু, অজ্ঞ নিগণ্ঠদের মতবাদ (সিদ্ধান্ত) অজ্ঞগণেরই রঞ্জনযোগ্য, পণ্ডিতগণের রঞ্জনক্ষম নহে, ইহা গবেষণারযোগ্য নহে, বিচার্যও নহে।”</p>
<p>“তবে প্রভু, সেই ব্রাহ্মণ অন্য সময় একজোড়া নববস্ত্র লইয়া রজকপুত্র রক্তপাণির নিকট উপনীত হইল। তথায় গিয়া ব্রাহ্মণ রক্তপাণিকে বলিল, ‘সৌম্য রক্তপাণি, আমি এই নববস্ত্র যুগল গভীর পীত-রঞ্জিত, পুনঃপুন ঘর্ষিত ও উভয়দিকে মর্দিত করিতে চাই’। ইহা শুনিয়া রক্তপাণি বলিল, ‘মহাশয়, আপনার এই নূতন বস্ত্রযুগল রংয়ের যোগ্য, পুনঃপুন ঘর্ষণ ও উভয়দিকে মর্দনযোগ্য।’”</p>
<p>“তদ্রূপই প্রভু, সেই ভগবান অর্হৎ সম্যকসম্বুদ্ধের মতবাদ (সিদ্ধান্ত) পণ্ডিতগণের অনুরঞ্জনীয়। গবেষণায়ও বিচার্য, কিন্তু অজ্ঞগণের নহে।”</p>
<p>“গৃহপতি, রাজাসহ সভাসদগণ জানেন যে উপালি গৃহপতি নাতপুত্র নিগণ্ঠের শ্রাবক। এখন তোমাকে কাহার শিষ্য বলিয়া ধারণা করিতে পারি?”</p>
<p>তখন উপালি গৃহপতি আসন হইতে উঠিয়া উত্তরীয় বস্ত্র একাংশ করিয়া যেদিকে ভগবান আছেন, সেইদিকে যুক্তাঞ্জলি প্রণামপূর্বক নাতপুত্র নিগণ্ঠকে বলিলেন :</p>
<blockquote class='gatha'>
<p>“তাহা হইলে প্রভু, আমি যাঁহার শিষ্য তাঁহার সম্বন্ধে শুনুন।”<br>
৭৬. ‘যিনি ধীর মোহাতীত মারজয়ী ছিন্ন কঠোরতা,<br>
দুঃখমুক্ত সাম্যবাদী শীলপূর্ণ প্রজ্ঞা-সুশোভন;<br>
ক্লেশোত্তীর্ণ সুনির্মল, সে বুদ্ধের শিষ্য হই আমি। ১।<br>
মুদিতা-বিহারী তৃপ্ত অসংশয় বন্ত-কামগুণ,<br>
শ্রামণ্যের নিষ্ঠাপ্রাপ্ত শেষদেহী মনুজনায়ক;<br>
নিরুপম রজঃহীন, সে বুদ্ধের শিষ্য হই আমি। ২।<br>
অসংশয় সুকুশল বিনায়ক সারথি প্রধান,<br>
অনুত্তর শুচিধর্মা প্রভাস্বর আকাঙ্ক্ষা-বিহীন;<br>
মান-ছিন্ন মহাবীর, সে বুদ্ধের শিষ্য হই আমি। ৩।<br>
অসদৃশ অপ্রমেয় জ্ঞান-প্রাপ্ত গুণে সুগভীর,<br>
ক্ষেমঙ্কর বেদযুক্ত ধর্মেস্থিত সংযত-জীবন;<br>
সঙ্গাতিগ মুক্ত যিনি, সে বুদ্ধের শিষ্য হই আমি। ৪।<br>
বনপ্রান্ত, শয্যাসন মুক্তনাগ ছিন্ন সংযোজন,<br>
মন্ত্রণা প্রজ্ঞায়-যুক্ত ধূতক্লেশ মুক্ত-অহংকার;<br>
নিষ্প্রপঞ্চ বীতরাগ দান্ত, যিনি-শিষ্য আমি তাঁর। ৫।<br>
অকুহক ত্রিবিদ্বান ব্রহ্ম-প্রাপ্ত ঋষির উত্তম,<br>
স্নাতক বিদিতবেদ পদকর্তা প্রশান্ত-হৃদয়;<br>
পুরন্দর সুসমথ, সে বুদ্ধের শিষ্য হই আমি। ৬।<br>
সুভাবিত-চিত্ত আর্য গুণান্বিত অর্থ-প্রকাশক,<br>
স্মৃতিমান বিদর্শক অর্হৎ হিংসা বিরহিত;<br>
ক্ষীণতৃষ্ণ বশীপ্রাপ্ত, সে বুদ্ধের শিষ্য হই আমি। ৭।<br>
সমুদ্গত শুদ্ধ ধ্যানী ক্লেশমুক্ত নির্মল-অন্তর,<br>
অনাসক্ত হিতকারী অগ্রপ্রাপ্ত বিবেক-বিহারী;<br>
উত্তীর্ণ তারক যিনি, সে বুদ্ধের শিষ্য হই আমি। ৮।<br>
শান্তমূর্তি মহাপ্রাজ্ঞ লোভমুক্ত ভূরিপ্রজ্ঞাযুত,<br>
অসম সুগত যিনি তথাগত প্রতিদ্বন্দ্বীহীন;<br>
বিশারদ সুনিপুণ, সে বুদ্ধের শিষ্য হই আমি। ৯।<br>
তৃষ্ণা-সমুচ্ছিন্ন বুদ্ধ ধূম্রহীন নির্লিপ্ত-জীবন,<br>
ঋদ্ধিমান আহ্বানীয় অনুপম উত্তম-পুরুষ;<br>
মহান যশাগ্রপ্রাপ্ত, সে বুদ্ধের শিষ্য হই আমি।’ ১০।</p>
</blockquote>
<p>৭৭. “গৃহপতি, শ্রমণ গৌতমের এত গুণাবলি তুমি সঞ্চয় করিলে?”</p>
<p>“প্রভু, যেমন কোথাও নানা পুষ্পের বৃহৎ পুঞ্জ বিদ্যমান, কোনো দক্ষ মালাকর বা মালাকর অন্তেবাসী তথা হইতে বিচিত্র মালা গাঁথে; সেরূপ প্রভু, সেই ভগবান বহু গুণের অধিকারী, অনেকশত গুণবিশিষ্ট। সেই প্রশংসার্হের প্রশংসা কে না করিবে?”</p>
<p>তখন ভগবানের সৎকার-সম্মান সহ্য করিতে না পারিয়া সে-স্থানেই নাতপুত্র নিগণ্ঠের মুখ হইতে উষ্ণ-লোহিত বমন হইল।</p>
<p class='endsutta'>উপালি সূত্র সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
