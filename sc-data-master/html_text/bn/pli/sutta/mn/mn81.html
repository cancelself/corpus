<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn81' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>৪. রাজ-বর্গ</li>
</ul>
<h1>১. ঘটিকার সূত্র</h1>
</header>
<p class='evam'>(ত্যাগময় গৃহস্থ-জীবন)</p>
<p>২৮২. আমি এইরূপ শুনিয়াছি। এক সময় ভগবান মহৎ ভিক্ষুসংঘের সহিত কোশল জনপদে চারিকায় (ধর্ম প্রচারার্থ) ভ্রমণ করিতেছেন।</p>
<p>তখন ভগবান মার্গ হইতে সরিয়া একস্থানে (দাঁড়াইয়া) স্মিত হাসি প্রকাশ করিলেন।</p>
<p>তখন আয়ুষ্মান আনন্দের মনে হইল : “কী হেতু, কী প্রত্যয় ভগবানের স্মিত হাসি প্রকাশের? তথাগতগণ অকারণে স্মিত হাসি প্রকাশ করেন না।”</p>
<p>তখন আয়ুষ্মান আনন্দ এক অংশে (বামস্কন্ধে) চীবর রাখিয়া যেদিকে ভগবান ছিলেন সেদিকে যুক্তাঞ্জলি প্রণামপূর্বক ভগবানকে বলিলেন, “ভন্তে, ভগবানের স্মিত হাসি প্রকাশের কী হেতু, কী প্রত্যয়? ভন্তে, তথাগতগণ অকারণে মৃদু হাসেন না।”</p>
<p>“আনন্দ, পূর্বকালে এই প্রদেশে সমৃদ্ধ, স্ফীত বহু জনমানবাকীর্ণ বেহলিঙ্গ নামক গ্রাম-নিগম ছিল। বেহলিঙ্গ গ্রাম-নিগমের সমীপে ভগবান কাশ্যপ অর্হৎ সম্যকসম্বুদ্ধ বিহার করিতেন। আনন্দ, এখানে তাঁহার আরাম ছিল এবং এখানে ভগবান কাশ্যপ অর্হৎ সম্যকসম্বুদ্ধ উপবেশন করিয়া ধর্মোপদেশ করিয়াছেন।”</p>
<p>তখন আয়ুষ্মান আনন্দ চতুর্গুণ (করিয়া) সংঘাটি বিছাইয়া ভগবানকে বলিলেন, “তাহা হইলে প্রভু, ভগবান এস্থানে বসুন, এই প্রকারে এই স্থান দুই মহৎ সম্যকসম্বুদ্ধের ব্যবহৃত হইবে।”</p>
<p>ভগবান প্রজ্ঞাপ্ত আসনে বসিলেন, বসিয়া ভগবান আয়ুষ্মান আনন্দকে আহ্বান করিলেন, “আনন্দ, অতীতকালে… এই প্রদেশে বেহলিঙ্গ নামক… গ্রাম-নিগম ছিল। বেহলিঙ্গ সমীপে ভগবান কাশ্যপ অর্হৎ সম্যকসম্বুদ্ধের আরাম ছিল। এখানেই আনন্দ, কাশ্যপ সম্যকসম্বুদ্ধ বসিয়া ভিক্ষুসংঘকে উপদেশ দিতেন।”</p>
<p>২৮৩. “আনন্দ, বেহলিঙ্গ গ্রাম-নিগমে ঘটিকার নামক কুম্ভকার ভগবান কাশ্যপের উপাসক (সেবক) ছিল; অগ্র উপস্থাতা (প্রধান সেবক) ছিল। ঘটিকার কুম্ভকারের জ্যোতিপাল নামক মানবক (ব্রাহ্মণ কুমার) সহায় ছিল, প্রিয় সহায়। তখন আনন্দ, ঘটিকার কুম্ভকার জ্যোতিপাল মানবককে আহ্বান করিল, ‘সৌম্য জ্যোতিপাল, চল আমরা ভগবান কাশ্যপকে দর্শনার্থ গমন করি। সেই ভগবান অর্হৎ সম্যকসম্বুদ্ধের দর্শন সাধুসম্মত।’</p>
<p>এরূপ উক্ত হইলে আনন্দ, জ্যোতিপাল মানবক ঘটিকার কুম্ভকারকে ইহা বলিল, ‘অপ্রয়োজন সৌম্য ঘটিকার, সেই মুণ্ডক শ্রমণকে দর্শনের কী ফল?’</p>
<p>দ্বিতীয়বার তৃতীয়বারও এই আলোচনা হইল।</p>
<p>‘… তাহা হইলে চলুন জ্যোতিপাল, স্নানীয় সোত্তি লইয়া আমরা স্নান করিবার জন্য নদীতে গমন করিব।’</p>
<p>‘ভালো, সৌম্য,’ (বলিয়া) জ্যোতিপাল মানবক ঘটিকার কুম্ভকারকে প্রত্যুত্তর দিল।</p>
<p>তখন আনন্দ, ঘটিকার কুম্ভকার ও জ্যোতিপাল মানবক স্নানীয় সোত্তি লইয়া স্নানের নিমিত্ত নদীতে গেল।”</p>
<p>২৮৪. “তখন আনন্দ, ঘটিকার কুম্ভকার জ্যোতিপাল মানবককে বলিল, ‘সৌম্য জ্যোতিপাল, এই সমীপেই ভগবান কাশ্যপের আরাম, চল সৌম্য জ্যোতিপাল,… সেই ভগবানের…দর্শন সাধু সম্মত।’</p>
<p>ইহা উক্ত হইলে আনন্দ, জ্যোতিপাল মানবক ঘটিকার কুম্ভকারকে বলিল, ‘রাখিয়া দাও সৌম্য ঘটিকার!…।’</p>
<p>দ্বিতীয়বার তৃতীয়বারও…।</p>
<p>তখন আনন্দ, ঘটিকার কুম্ভকার জ্যোতিপাল মানবককে কাপড়ে বেষ্টন করিয়া বলিল, ‘সৌম্য জ্যোতিপাল, এই যে পার্শ্বেই ভগবান কাশ্যপের আরাম, চল সৌম্য জ্যোতিপাল,… সেই ভগবানের দর্শন সাধুসম্মত।’</p>
<p>তখন আনন্দ, জ্যোতিপাল মানবক কাপড়ের বেষ্টন খুলিয়া ঘটিকার কুম্ভকারকে বলিল, ‘অপ্রয়োজন সৌম্য ঘটিকার!…।’</p>
<p>তখন আনন্দ, ঘটিকার কুম্ভকার সশীর্ষ স্নাত জ্যোতিপাল মানবককে কেশে স্পর্শ করিয়া বলিল, ‘সৌম্য জ্যোতিপাল, এই যে সমীপে ভগবান কাশ্যপের আরাম,… দর্শন সাধুসম্মত।’</p>
<p>তখন আনন্দ, জ্যোতিপাল মানবকের এই চিন্তা হইল, ‘একান্তই আশ্চর্য, ভো, একান্তই অদ্ভুত, ভো, যেখানে ঘটিকার কুম্ভকার ইতর (নীচ) জাতি হইয়াও সশীর্ষ স্নাত আমার কেশে স্পর্শ করিবার সাহস করিয়াছে। বোধ হয় ইহা নিতান্ত তুচ্ছ বিষয় না হইবে।’ ঘটিকার কুম্ভকারকে বলিল, ‘বেশ, এ পর্যন্ত বন্ধু ঘটিকার?’</p>
<p>‘হ্যাঁ, এ পর্যন্ত বন্ধু জ্যোতিপাল সেই ভগবানের দর্শন সাধুসম্মত হয়।’</p>
<p>‘তাহা হইলে বন্ধু ঘটিকার, ছাড়, চল যাইব।’</p>
<p>২৮৫. “তখন আনন্দ, ঘটিকার কুম্ভকার ও জ্যোতিপাল মানবক যেখানে ভগবান কাশ্যপ অর্হৎ সম্যকসম্বুদ্ধ আছেন তথায় উপনীত হইলেন, উপস্থিত হইয়া ঘটিকার কুম্ভকার কাশ্যপ… ভগবানকে অভিবাদন করিয়া একান্তে বসিল। জ্যোতিপাল মানবকও কাশ্যপ… ভগবানের সহিত সম্মোদন করিয়া… একান্তে বসিল।</p>
<p>আনন্দ, একপ্রান্তে উপবিষ্ট ঘটিকার কুম্ভকার কাশ্যপ ভগবানকে বলিল, ‘ভন্তে, এই জ্যোতিপাল মানবক আমার সহায়, প্রিয় সহায়। তাহাকে ভগবান, ধর্মোপদেশ করুন।’</p>
<p>তখন আনন্দ, ভগবান কাশ্যপ… ঘটিকার কুম্ভকার ও জ্যোতিপাল মানবককে ধার্মিক কথা দ্বারা সন্দর্শিত, সমাদাপিত, সমুত্তেজিত, সম্প্রহর্ষিত করিলেন।</p>
<p>তখন আনন্দ, ঘটিকার কুম্ভকার ও জ্যোতিপাল মানবক কাশ্যপ ভগবানের ধর্মীয় কথা দ্বারা… সম্প্রহর্ষিত হইয়া কাশ্যপ… ভগবানের ভাষণ অভিনন্দন ও অনুমোদন করিল এবং আসন হইতে উঠিয়া ভগবান কাশ্যপকে অভিবাদন ও প্রদক্ষিণ করিয়া প্রস্থান করিল।”</p>
<p>২৮৬. “তখন আনন্দ, জ্যোতিপাল মানবক ঘটিকার কুম্ভকারকে বলিল, ‘আহা, বন্ধু ঘটিকার, ধর্ম শুনিয়াও তুমি আগার হইতে অনাগারিক প্রব্রজিত হইলে না।’</p>
<p>‘কেন, সৌম্য জ্যোতিপাল, তুমি কি আমাকে জান না? অন্ধ বৃদ্ধ মাতাপিতাকে আমি যে ভরণ-পোষণ করি?’</p>
<p>‘তবে সৌম্য ঘটিকার, আমি আগার ছাড়িয়া অনাগারিক প্রব্রজিত হইব।’</p>
<p>আনন্দ, তখন ঘটিকার কুম্ভকার ও জ্যোতিপাল মানবক যেখানে ভগবান কাশ্যপ আছেন তথায় গেলেন, উপনীত হইয়া…। একপ্রান্তে উপবিষ্ট ঘটিকার কুম্ভকার ভগবান কাশ্যপকে নিবেদন করিলেন, ‘এই যে ভন্তে, আমার প্রিয় সহায় জ্যোতিপাল মানবক, ভগবান, তাহাকে প্রব্রজিত করুন।’</p>
<p>আনন্দ, জ্যোতিপাল মানবক ভগবান কাশ্যপ সমীপে প্রব্রজ্যা ও উপসম্পদা লাভ করিল।”</p>
<p>২৮৭. “তখন আনন্দ, জ্যোতিপালের উপসম্পদার (ভিক্ষু হইবার) অল্প-সময়, অর্ধমাস পর ভগবান কাশ্যপ বেহলিঙ্গে অভিরুচি অনুযায়ী বাস করিয়া বারাণসীর দিকে যাত্রা করিলেন, ক্রমশ বিচরণ করিতে করিতে যেখানে বারাণসী তথায় পৌঁছিলেন। তথায় আনন্দ, কাশ্যপ ভগবান বারাণসীর ঋষিপতন মৃগদাবে বিহার করিতেছেন।</p>
<p>আনন্দ, কাশীরাজ কিকী শুনিলেন যে ভগবান কাশ্যপ বারাণসীর ঋষিপতন মৃগদাবে বিহার করিতেছেন। তখন কাশীরাজ কিকী উত্তমোত্তম যান (রথ) সাজাইয়া স্বয়ং এক উত্তম যানে আরোহণ করিয়া উত্তম যান সঙ্গে লইয়া কাশ্যপ ভগবানকে দর্শনার্থ মহৎ রাজানুভাবে বারাণসী হইতে বাহির হইলেন। যতদূর যানের রাস্তা ছিল ততদূর যানে গিয়া পুনঃ যান হইতে অবতরণপূর্বক পদব্রজে যেখানে ভগবান কাশ্যপ ছিলেন সেখানে গেলেন, উপস্থিত হইয়া ভগবান কাশ্যপকে অভিবাদনপূর্বক একপ্রান্তে বসিলেন। একপ্রান্তে উপবিষ্ট কাশীরাজ কিকীকে ভগবান কাশ্যপ বুদ্ধ ধর্মকথায় সমুত্তেজিত, প্রহর্ষিত করিলেন। তখন ভগবান কাশ্যপ দ্বারা প্রহর্ষিত হইয়া কাশীরাজ কিকী ভগবানকে বলিলেন, ‘ভন্তে, ভিক্ষুসংঘসহ আগামীকালের জন্য আমার (বাড়িতে) ভোজন গ্রহণ করুন।’ ভগবান কাশ্যপ তূষ্ণীম্ভাবে নিমন্ত্রণ স্বীকার করিলেন।</p>
<p>আনন্দ, তখন কাশীরাজ কিকী ভগবান কাশ্যপের স্বীকৃতি অবগত হইয়া আসন হইতে উঠিয়া ভগবান কাশ্যপকে অভিবাদন ও প্রদক্ষিণ করিয়া প্রস্থান করিলেন।</p>
<p>তৎপর আনন্দ, কাশীরাজ কিকী সেই রাত্রি প্রভাত হইলে স্বীয় প্রাসাদে উৎকৃষ্ট খাদ্য-ভোজ্য সজ্জিত করিয়া কালিমা-রহিত পান্তমুটিক (লাল ধানের ভাত, বিনীভাত?) শালির উৎকৃষ্ট খাদ্য-ভোজ্য ও অনেক ব্যঞ্জন সজ্জিত করাইয়া ভগবান কাশ্যপকে (ভোজনের) কাল নিবেদন করিলেন, ‘ভন্তে, এখন ভোজনের সময়, অন্ন প্রস্তুত হইয়াছে।’”</p>
<p>২৮৮. “অতঃপর আনন্দ, কাশ্যপ ভগবান পূর্বাহ্ণ সময়ে নিবাসন পরিধান করিয়া পাত্র-চীবর ধারণ করিয়া ভিক্ষুসংঘসহ কাশীরাজ কিকীর প্রাসাদে উপস্থিত হইলেন এবং প্রজ্ঞাপ্ত আসনে উপবেশন করিলেন। আনন্দ, তখন, কাশীরাজ কিকী বুদ্ধ প্রমুখ ভিক্ষুসংঘকে স্বহস্তে, উৎকৃষ্ট খাদ্য-ভোজ্য দ্বারা সন্তর্পিত (সন্তৃপ্ত) ও সম্প্রবারিত করিলেন।</p>
<p>তখন আনন্দ, ভগবান কাশ্যপ ভোজন সমাপ্ত করিয়া হাত পাত্র হইতে অপনীত করিলে কাশীরাজ কিকী এক নিচ আসন লইয়া একপ্রান্তে বসিলেন, একপ্রান্তে উপবিষ্ট কাশীরাজ কিকী ভগবান কাশ্যপকে বলিলেন, ‘ভন্তে, বারাণসীতে বর্ষাবাস স্বীকার করুন। এই প্রকারে (আমাদের পক্ষে) সংঘ সেবার সুযোগ হইবে।’</p>
<p>‘না, মহারাজ, আমার বর্ষাবাস স্বীকৃত হইয়াছে।’</p>
<p>দ্বিতীয়বার তৃতীয়বারও…।</p>
<p>তখন আনন্দ, ‘ভগবান কাশ্যপ বারাণসীতে বর্ষাবাসের নিমন্ত্রণ স্বীকার করিতেছেন না’, এই চিন্তায় কাশীরাজ কিকীর দুঃখ হইল, দৌর্মনস্য হইল।</p>
<p>তখন আনন্দ, কাশীরাজ কিকী ভগবান কাশ্যপকে বলিলেন, ‘কেমন ভন্তে, আমা অপেক্ষাও আপনার কোনো উত্তম সেবক আছে কি?’</p>
<p>‘মহারাজ, বেহলিঙ্গ নামক গ্রাম-নিগম আছে, তথায় ঘটিকার নামক কুম্ভকার বাস করে, সে আমার অগ্র-উপস্থাতা। মহারাজ, ভগবান বারাণসীতে বর্ষাবাসার্থ আমার নিমন্ত্রণ গ্রহণ করিলেন না, এই চিন্তায় আপনার অন্যথা ভাব ও দৌর্মনস্য হইয়া থাকিবে। কিন্তু ঘটিকার কুম্ভকারের ইহা হয় না, হইবেও না। মহারাজ, ঘটিকার কুম্ভকার বুদ্ধের শরণাগত হইয়াছে, ধর্মের শরণাগত হইয়াছে, সংঘের শরণাগত হইয়াছে। মহারাজ, ঘটিকার কুম্ভকার প্রাণাতিপাত (হিংসা) হইতে বিরত, অদত্তাদান (চুরি) হইতে বিরত, কামে মিথ্যাচার হইতে বিরত, মৃষাবাদ হইতে বিরত, সুরা মেরেয়-মদ্য-প্রমাদস্থান (নেশার-বস্তু) হইতে বিরত আছে। মহারাজ, ঘটিকার কুম্ভকার বুদ্ধের প্রতি অতীব শ্রদ্ধাযুক্ত, ধর্মের প্রতি ও সংঘের প্রতি অত্যন্ত শ্রদ্ধাযুক্ত; আর্য-কান্তশীল (সুন্দর সদাচার) যুক্ত। মহারাজ, ঘটিকার কুম্ভকার দুঃখসত্যে নিঃসংশয়, দুঃখসমুদয়ে নিঃসংশয়, দুঃখনিরোধে নিঃসংশয়, দুঃখনিরোধগামিনী প্রতিপদায় সংশয় রহিত।… একাহারী, ব্রহ্মচারী, শীলবান, কল্যাণধর্ম (পুণ্যাত্মা)। মহারাজ, ঘটিকার কুম্ভকার মণি-সুবর্ণ ত্যাগী, জাত-রূপ-রজত গ্রহণ বিরহিত। মহারাজ, ঘটিকার কুম্ভকার মুষল (মাটিকাটা বা খননের যন্ত্র) ত্যাগী, স্বহস্তে, পৃথিবী খনন করে না। তাহার গৃহাশ্রিত (কুলুপলগ্ন) মুষিক বা কুকুর যাহা আছে, তাহাদের খাদ্য সংগ্রহ করিয়া ভাজনে রাখিয়া এরূপ বলে : এখানে পরিশুদ্ধ তণ্ডুল, মুগ বা মটর ছাড়িয়া অবশিষ্ট যার যাহা ইচ্ছা হয় তাহা নিয়া যাও। মহারাজ, ঘটিকার কুম্ভকার অন্ধ ও বয়ঃবৃদ্ধ পিতামাতাকে পোষণ করে। মহারাজ, ঘটিকার কুম্ভকার পঞ্চবিধ অধোভাগীয় সংযোজনের ক্ষয় করিয়া ঔপপাতিক বা ব্রহ্মপরায়ণ হইয়াছে, সেই ব্রহ্মলোক হইতে পুনরাবর্তন করিবে না; তথায় সে পরিনির্বাণলাভী হইয়াছেন।”</p>
<p>২৮৯. “মহারাজ, এক সময় আমি বেহলিঙ্গে বিহার করিতেছি। তখন আমি পূর্বাহ্ণ সময়ে নিবাসন পরিয়া পাত্র-চীবর ধারণ করিয়া যেখানে ঘটিকার কুম্ভকারের মাতাপিতা আছে, তথায় পৌঁছিলাম এবং কুম্ভকারের মাতাপিতাকে বলিলাম, ‘ওহে, এই ভার্গব কোথায় গিয়াছে?’</p>
<p>‘ভন্তে, আপনার সেবক বাহিরে গিয়াছে, এই কুম্ভী (পাতিল) হইতে অন্ন ও পরিযোগ (তেলানী) হইতে সূপ (ডাল, ব্যঞ্জন) লইয়া ভোজন করুন।’</p>
<p>তখন মহারাজ, আমি কুম্ভী হইতে ভাত আর পরিযোগ হইতে তরকারী গ্রহণ করিয়া ভোজন শেষে আসন ছাড়িয়া চলিয়া আসিলাম। মহারাজ, তৎপর ঘটিকার কুম্ভকার তাহার মাতাপিতার নিকট উপস্থিত হইল এবং তাহাদিগকে জিজ্ঞাসা করিল, ‘কে কুম্ভী হইতে ভাত ও পরিযোগ হইতে সূপ খাইয়া গেল?’</p>
<p>‘তাত, কাশ্যপ অর্হৎ সম্যকসম্বুদ্ধ…।’</p>
<p>তখন মহারাজ, ঘটিকার কুম্ভকারের মনে এই হইল, আমার বড়ই সৌভাগ্য, আমার একান্তই সুলাভ; কেননা আমার উপর ভগবান কাশ্যপের এতদূর অনুগ্রহ আছে।’ তখন সেই প্রীতি-সুখ অর্ধমাস যাবৎ কুম্ভকারকে ও সপ্তাহ যাবৎ মাতাপিতাকে নিরন্তর সুপ্রসন্ন রাখিল।”</p>
<p>২৯০. “মহারাজ, একবার আমি সেই বেহলিঙ্গ গ্রাম-নিগমে বাস করিতেছি। তখন পূর্বাহ্ণ সময়ে নিবাসন পরিধান করিয়া পাত্র-চীবর লইয়া ঘটিকারের মাতাপিতার নিকট গিয়াছিলাম, গিয়া তাহাদিগকে বলিলাম, ‘ওহে, এই ভার্গব কোথায় গিয়াছে?’… ।</p>
<p>তখন মহারাজ, আমি কলোপি (ভোজন) হইতে কুল্মাষ (কাঞ্জিকা?) ও পরিযোগ হইতে সূপ লইয়া ভোজন করিয়া চলিয়া আসিলাম…। এই প্রীতি-সুখ কুম্ভকারের এক পক্ষ, মাতাপিতার সপ্তাহকাল নিরন্তর ছিল।”</p>
<p>২৯১. “একদিন মহারাজ, সেই বেহলিঙ্গ গ্রাম-নিগমে বাস করিতেছি। সেই সময় (আমার) গন্ধকুটি ভিজিয়া গেল। তখন আমি ভিক্ষুদিগকে আহ্বান করিলাম, ‘ভিক্ষুগণ, ঘটিকারের গৃহে শণতৃণ অন্বেষণ করো।’ ইহা বলিলে তাহারা আমাকে বলিল যে ‘ভন্তে, কুম্ভকারের গৃহে তৃণ নাই। অথচ তাহার সদ্য তৃণ-আচ্ছাদিত আবেসন (কর্মশালা) আছে।’ ‘যাও, ভিক্ষুগণ, ঘটিকারের আবেসন তৃণমুক্ত করো।’ তখন মহারাজ, ভিক্ষুরা গিয়া কুম্ভকারের সদ্য আচ্ছাদিত আবেসন তৃণহীন করিতেছে। এমন সময় ঘটিকার কুম্ভকারের মাতাপিতা ভিক্ষুদিগকে জিজ্ঞাসা করিল, ‘কাঁহারা ঘরের আচ্ছাদন খুলিতেছেন?’ ভিক্ষুগণ, ভগিনি, ভগবান কাশ্যপের গন্ধকুটি ভিজিয়া গিয়াছে।’ ‘নিয়া যান, ভন্তে, নিয়া যান, ভদ্রমুখগণ!’</p>
<p>তখন মহারাজ, ঘটিকার কুম্ভকার মাতাপিতার নিকট আসিয়া জিজ্ঞাসা করিল, ‘কে আবেসন তৃণশূন্য (ছানিহীন) করিল?’</p>
<p>‘ভিক্ষুগণ, বৎস, ভগবান কাশ্যপের… গন্ধকুটি ভিজিয়া গিয়াছে।’</p>
<p>তখন মহারাজ, ঘটিকার কুম্ভকারের এরূপ হইল : ‘বড়ই সৌভাগ্য আমার,… মাতাপিতার সপ্তাহব্যাপী নিরন্তর…।</p>
<p>অতঃপর মহারাজ, সে কুম্ভকারশালা সারা তিন মাস আকাশাচ্ছন্ন ছিল, কিন্তু ভিজিল না। মহারাজ, এই প্রকারের ঘটিকার কুম্ভকার।”</p>
<p>“ভন্তে, ঘটিকার কুম্ভকারের লাভ, সুলাভ, মহাসৌভাগ্য লাভ হইয়াছে, যাহার প্রতি ভগবান এতই সুপ্রসন্ন (সদয়)।”</p>
<p>২৯২. “অতঃপর আনন্দ, কিকী কাশীরাজ ঘটিকার কুম্ভকার সমীপে পান্তমুটিক শালির চাউল-বাহী পঞ্চশত শকট আর তদনুরূপ সূপের বস্তু পাাইলেন। তখন আনন্দ, রাজ কর্মচারীগণ ঘটিকার কুম্ভকারের নিকট গিয়া বলিল, ‘মহাত্মন, এই পাঁচশত (শকট-বাহ্য) বাহ পান্তমুটিকের তণ্ডুল আর উহার অনুরূপ সূপের উপকরণ কাশীরাজ কিকী আপনার নিকট পাাইয়াছেন। আপনি এ সমস্ত গ্রহণ করুন।’”</p>
<p>“রাজার বহুকৃত্য, বহু করণীয় আছে; (তাহা) রাজারই হউক, আমার প্রয়োজন নাই।”</p>
<p>“আনন্দ, তোমার কি এইরূপ মনে হইল : সেই সময় জ্যোতিপাল মানবক অপর কেহ হইবে? আনন্দ, সে ধারণা করিবে না, আমিই সেই জ্যোতিপাল মানবক ছিলাম।”</p>
<p>ভগবান ইহা বলিলেন, আয়ুষ্মান আনন্দ সন্তুষ্ট চিত্তে ভগবানের ভাষণ অভিনন্দন করিলেন।</p>
<p class='endsutta'>ঘটিকার সূত্র সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
