<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn96' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>৫. ব্রাহ্মণ-বর্গ</li>
</ul>
<h1>৬. এসুকারী সূত্র</h1>
</header>
<p class='evam'>(জাতিভেদ খণ্ডন)</p>
<p>৪৩৬. আমি এইরূপ শুনিয়াছি। এক সময় ভগবান শ্রাবস্তীতে অনাথপিণ্ডিকের জেতবন আরামে অবস্থান করিতেছেন। সেই সময় এসুকারী ব্রাহ্মণ ভগবৎ সমীপে উপনীত হইলেন। উপস্থিত হইয়া ভগবানের সাথে… সম্মোদন করিয়া একপ্রান্তে বসিলেন। একপ্রান্তে উপবিষ্ট এসুকারী ব্রাহ্মণ ভগবানকে বলিলেন, “ভো গৌতম, ব্রাহ্মণেরা চারি প্রকার পরিচর্যা (সেবা-ব্যবস্থা) বলিয়া থাকেন, ব্রাহ্মণের পরিচর্যা, ক্ষত্রিয়ের পরিচর্যা, বৈশ্যের পরিচর্যা আর শূদ্রের পরিচর্যা বলেন। ইহাতে ভো গৌতম, ব্রাহ্মণেরা ব্রাহ্মণের পরিচর্যা এ প্রকার বলেন, ব্রাহ্মণ ব্রাহ্মণের পরিচর্যা করিবে, ক্ষত্রিয় ব্রাহ্মণের পরিচর্যা করিবে, বৈশ্য ব্রাহ্মণের পরিচর্যা করিবে, শূদ্র ব্রাহ্মণের পরিচর্যা করিবে…।… ক্ষত্রিয়ের পরিচর্যা এ প্রকার বলেন, ক্ষত্রিয় ক্ষত্রিয়দের পরিচর্যা করিবে, বৈশ্য…, শূদ্র ক্ষত্রিয়ের পরিচর্যা করিবে।… বৈশ্যের পরিচর্যা এই প্রকার বলেন,বৈশ্য বৈশ্যের পরিচর্যা করিবে, আর শূদ্র বৈশ্যের পরিচর্যা করিবে।… শূদ্রের পরিচর্যা এই প্রকার বলেন, শূদ্রই শূদ্রের পরিচর্যা করিবে; অপর কেই বা শূদ্রের পরিচর্যা করিবে? ভো গৌতম, ব্রাহ্মণেরা শূদ্রের পরিচর্যা এই প্রকারই জ্ঞাপন করেন। এ বিষয়ে প্রভু গৌতম কী বলেন?”</p>
<p>৪৩৭. “কেমন, ব্রাহ্মণ, সারা বিশ্ববাসী কি ব্রাহ্মণদিগকে ইহা অনুমতি দান করিয়াছে যে ব্রাহ্মণেরা এই চারি প্রকার পরিচর্যা ব্যবস্থা প্রজ্ঞাপিত করিবেন?”</p>
<p>“না, ভো গৌতম!”</p>
<p>“ব্রাহ্মণ, যেমন কোনো নিঃস্ব, অনাঢ্য, দরিদ্র পুরুষ অনিচ্ছুক সত্ত্বেও তাহার জন্য মাংস-ভোগ (বিল) ঝুলাইয়া দেওয়া হয় : ‘ওরে পুরুষ, এখানে তোমার খাইবার নিমিত্ত মাংস রহিল, ইহার মূল্য দিতেই হইবে। সেইরূপ হে ব্রাহ্মণ, অপর শ্রমণ-ব্রাহ্মণের সম্মতি না লইয়া তাহাদের জন্য ব্রাহ্মণেরা স্বেচ্ছাচারবশত চারি প্রকার পরিচর্যা ব্যবস্থা করিয়াছেন। ব্রাহ্মণ, আমি সকলকে পরিচর্যার যোগ্য বলি না, আর পরিচর্যার অযোগ্যও বলি না। ব্রাহ্মণ, যাহার পরিচর্যা-হেতু পরিচারকের অহিত হইবে, হিত হইবে না; তাহাকে আমি পরিচর্যার যোগ্য বলি না। অপর পক্ষে… যাহার পরিচর্যা-হেতু পরিচারকের উপকার হইবে, অপকার হইবে না; তাহাকে আমি পরিচর্যার যোগ্য বলি।</p>
<p>ব্রাহ্মণ, ক্ষত্রিয়কেও যদি এরূপ জিজ্ঞাসা করি-যাহার পরিচর্যার দরুন পরিচারক হিসেবে তোমার অনিষ্ট হইবে, ইষ্ট নহে; অথবা যাহার পরিচর্যা-হেতু পরিচারকরূপে তোমার ইষ্ট হইবে, অনিষ্ট নহে; এখানে (উভয়ের মধ্যে) তুমি কাহাকে পরিচর্যা করিবে? তবে ব্রাহ্মণ, ক্ষত্রিয়ও সত্যকথা প্রকাশ করিবার কালে এরূপ প্রকাশ করিবে : ‘যাহার পরিচর্যা-হেতু পরিচারক আমার অহিত হইবে, হিত নহে; আমি তাহাকে পরিচর্যা করিব না। যাহাকে পরিচর্যা করিলে পরিচর্যার দরুন আমার হিত হইবে, অহিত নহে; তাহাকে আমি পরিচর্যা করিব।’ ব্রাহ্মণ, যদি ব্রাহ্মণকেও জিজ্ঞাসা করি…, বৈশ্যকেও জিজ্ঞাসা করি…, শূদ্রকেও জিজ্ঞাসা করি…।</p>
<p>(১) ব্রাহ্মণ, আমি উচ্চ কুলীনত্বের দরুন শ্রেয় বলি না, কিন্তু ব্রাহ্মণ, আমি উচ্চ কুলীনত্বের দরুন অশ্রেয়ও বলি না; (২) ব্রাহ্মণ, আমি উদার বর্ণত্ব-হেতু শ্রেয়ও বলি না,… উদার বর্ণত্ব-হেতু হীনও বলি না; (৩) ব্রাহ্মণ, আমি উদার ভোগত্ব-হেতু শ্রেয়ও বলি না,… উদার ভোগত্ব-হেতু হীনও বলি না।</p>
<p>৪৩৮. ব্রাহ্মণ, উচ্চ কুলীনেরা এখানে কেহ কেহ প্রাণাতিপাতী হয়, অদত্তগ্রাহী হয়, কামে ব্যভিচারী হয়, মিথ্যাবাদী হয়, পিশুন-ভাষী হয়, কর্কশ-ভাষী হয়, সংপ্রলাপী হয়, অভিধ্যালু (লোলুপ) হয়, হিংসুক হয় ও মিথ্যাদৃষ্টিসম্পন্ন হয়। সে কারণে উচ্চ কুলীনত্ব-হেতু আমি শ্রেয় বলি না। ব্রাহ্মণ, উচ্চ কুলীনদেরও এখানে কেহ কেহ প্রাণিহিংসা-বিরত হয়, অদত্ত দান-বিরত হয়, কামে মিথ্যাচার-বিরত হয়, মৃষাবাদ-বিরত হয়, পিশুনবাক্য-বিরত হয়, পরুষবাক্য-বিরত হয়, সংপ্রলাপ-বিরত হয়, অলোলুপ হয়, অহিংসাপরায়ণ হয় আর সম্যক দৃষ্টিসম্পন্ন হয়; সুতরাং উচ্চ কুলীনত্ব-হেতু আমি পাপিষ্ঠ বলি না।</p>
<p>৪৩৯. ব্রাহ্মণ, উদার বর্ণবান…, উদার ভোগবানও কেহ কেহ প্রাণিহিংসাকারী হয়,…। কেহ কেহ প্রাণিহিংসা-বিরত…, সম্যক দৃষ্টিসম্পন্ন হয়। সে কারণে ব্রাহ্মণ, আমি উদার বর্ণত্ব-হেতু… উদার ভোগত্ব-হেতু শ্রেয় বা পাপিষ্ঠ বলি না।</p>
<p>ব্রাহ্মণ, আমি সকলকে পরিচর্যার যোগ্য বলি না, আর সকলকে আমি পরিচর্যার অযোগ্যও বলি না। ব্রাহ্মণ, যাহার পরিচর্যা-হেতু পরিচারকের শ্রদ্ধা বৃদ্ধি পায়, শীল (সদাচার) বৃদ্ধি পায়, শ্রুত (শিল্পজ্ঞান) বৃদ্ধি পায়, ত্যাগ বৃদ্ধি পায় এবং প্রজ্ঞা বৃদ্ধি পায়; তাহাকে আমি পরিচর্যার যোগ্য বলি।”</p>
<p>৪৪০. এরূপ কথিত হইলে এসুকারী ব্রাহ্মণ ভগবানকে ইহা বলিলেন, “(১) ভো গৌতম, ব্রাহ্মণেরা চারি প্রকার ধনের বিধান করেন। ব্রাহ্মণ, ক্ষত্রিয়, বৈশ্য ও শূদ্রের স্ব-ধন বিধান করেন। ভো গৌতম, ব্রাহ্মণেরা ভিক্ষাচর্যাকে ব্রাহ্মণের স্ব-ধন বিধান করেন, ব্রাহ্মণ স্ব-ধন ভিক্ষচর্যাকে অবহেলা করিয়া অদত্তাপহারী গোপালের (রক্ষকের) ন্যায় অকৃত্যকারী হয়। (২) ভো গৌতম, ব্রাহ্মণেরা বলিয়া থাকেন, ধনু-কলাপ (অস্ত্র-বিদ্যা) ক্ষত্রিয়ের স্ব-ধন। ধনু-কলাপরূপ স্ব-ধন অবজ্ঞা করিয়া ক্ষত্রিয়… অকৃত্যকারী হয়। (৩)… কৃষি-গোরক্ষা (গোপালন) বৈশ্যের স্ব-ধন…। অসিত-ব্যভঙ্গি (কাস্তে-বাঁক) শূদ্রের স্ব-ধন বলিয়া থাকেন। অসিত-ব্যভঙ্গিরূপ স্ব-ধন অতিক্রমকারী শূদ্র অদত্তগ্রাহী গোপকের ন্যায় অকৃত্যকারী (পাপাচারী) হইয়া থাকেন। ভো গৌতম, ব্রাহ্মণেরা এই চতুর্বিধ ধনের ব্যবস্থা করেন, এ সম্বন্ধে মহানুভব গৌতম কী বলেন?”</p>
<p>৪৪১. “কেমন ব্রাহ্মণ, সমস্ত জগদ্বাসী ব্রাহ্মণদের প্রতি ইহা অনুজ্ঞা করেন কি-(তাঁহারা) এই চতুর্বিধ ধনের ব্যবস্থা করিবেন?”</p>
<p>“না, ভো গৌতম,”</p>
<p>“যেমন, ব্রাহ্মণ, কোনো… অনিচ্ছুক দরিদ্র ব্যক্তির জন্য… মাংসভাগ ঝুলান হয়,… ব্রাহ্মণদের এই ধনের ব্যবস্থা সেইরূপ হইয়াছে।</p>
<p>ব্রাহ্মণ, আমি লোকোত্তর আর্য-ধর্মকেই পুরুষের স্ব-ধন বলিয়া ঘোষণা করি। প্রাচীন মাতাপিতার কুল-বংশ অনুসরণ-হেতু যেখানে যেখানে আত্ম-ভাবের (আপন সত্তার) অভিব্যক্তি (পুনর্জন্ম) হয়, তদনুসারেই তাহার সংজ্ঞা হইয়া থাকে। যদি ক্ষত্রিয়কুলে আত্মভাবের অভিব্যক্তি ঘটে তবে ‘ক্ষত্রিয়’ এই সংজ্ঞাই লাভ হয়। যদি ব্রাহ্মণ… বৈশ্য,… শূদ্রকুলে আত্ম-ভাবের অভিব্যক্তি হয় তবে ইহার… শূদ্র-সংজ্ঞা হইয়া থাকে।</p>
<p>যেমন ব্রাহ্মণ, যেই যেই প্রত্যয় (ইন্ধন) অবলম্বন করিয়া অগ্নি প্রজ্জ্বলিত হয়, তদনুসারেই উহার নাম লাভ হয়; যদি কাষ্ঠকে আশ্রয় করিয়া অগ্নি জ্বলে তবে ‘কাষ্ঠাগ্নি’ এই নাম লাভ করে। যদি শকলিক (শল্ক, ছাল)…, গোময় আশ্রয় করিয়া অগ্নি জ্বলে, তবে ইহার… গোময়াগ্নি সংজ্ঞা হইয়া থাকে। সেইরূপ, ব্রাহ্মণ আমি লোকোত্তর আর্যধর্মকেই পুরুষের স্ব-ধন বলিয়া ঘোষণা করি।…।</p>
<p>ব্রাহ্মণ, ক্ষত্রিয়কুল হইতেও যদি কেহ গার্হস্থ্য-আশ্রয় ত্যাগ করিয়া অনাগারিকরূপে প্রব্রজিত হয়, আর সে তথাগত আবিষ্কৃত ধর্মবিনয় অনুসারে প্রাণিহিংসা-বিরত হয়… সম্যক দৃষ্টিপরায়ণ হয়, তবে সে ন্যায় ধর্ম ও কুশলের আরাধনা করিয়া থাকে। ব্রাহ্মণকুল…, বৈশ্যকুল…, শূদ্রকুল হইতেও…। তবে সে ন্যায়, ধর্ম ও কুশলের আরাধক হয়।</p>
<p>৪৪২. তাহা কী মনে করো, ব্রাহ্মণ, কেবল ব্রাহ্মণই কী এই প্রদেশে বৈর-রহিত, বিদ্বেষ-রহিত মৈত্রীচিত্ত ভাবনা করিতে সমর্থ হয়, ক্ষত্রিয় নহে, বৈশ্য নহে, শূদ্র নহে?”</p>
<p>“না, হে গৌতম, ক্ষত্রিয়ও এই প্রদেশে বৈর-রহিত, বিদ্বেষ-রহিত, বিশ্ব-মৈত্রী ভাবনা করিতে সমর্থ। ব্রাহ্মণও… বৈশ্যও… শূদ্রও…; চারি বর্ণের সকলেই এই প্রদেশে… বিশ্বমৈত্রী-চিত্ত ভাবনা করিতে সমর্থ।”</p>
<p>“এই প্রকার ব্রাহ্মণ, ক্ষত্রিয়কুল হইতেও যদি গৃহত্যাগ করিয়া অনাগারিক প্রব্রজিত হয়,… সম্যক দৃষ্টিসম্পন্ন হয়; তবে সে ন্যায়, ধর্ম ও কুশলের আরাধনা করিয়া থাকে। ব্রাহ্মণকুল…, বৈশ্যকুল…, শূদ্রকুল হইতে…; তবে সে ন্যায়-ধর্ম-কুশলের আরাধক হয়।”</p>
<p>৪৪৩. “তাহা কী মনে করো, ব্রাহ্মণ, ব্রাহ্মণই কি কেবল স্নানীয়-সোত্তি (স্নানীয়-চূর্ণপিণ্ড, সাবানবিশেষ) লইয়া নদীতে গিয়া ধূলি-ময়লা ধৌত করিতে সমর্থ হয়, ক্ষত্রিয় নহে, বৈশ্য নহে, শূদ্র নহে?”</p>
<p>“না, হে গৌতম, ক্ষত্রিয়…, বৈশ্য…, শূদ্রও স্নানীয়-সোত্তি লইয়া নদীতে গিয়া ধূলি-ময়লা ধৌত করিতে সমর্থ। চারি বর্ণের সকলেই… সমর্থ হয়।”</p>
<p>“সেইরূপ ব্রাহ্মণ, ক্ষত্রিয়কুল হইতেও যদি কেহ গৃহত্যাগ করিয়া অনাগারিক প্রব্রজিত হয়,… সম্যক দৃষ্টিসম্পন্ন হয়; তবে সে ন্যায়-ধর্ম-কুশলের আরাধক হয়। যদি ব্রাহ্মণকুল…, বৈশ্যকুল…, শূদ্রকুল হইতে…, তবে সে ন্যায়-ধর্ম-কুশলের আরাধনা করে।”</p>
<p>৪৪৪. “তাহা কী মনে করো, ব্রাহ্মণ, (যদি) এখানে মূর্ধাভিষিক্ত ক্ষত্রিয়-রাজা নানা জাতির শত পুরুষকে সম্মিলিত করেন, (আর বলেন) ‘আসুন, মহাশয়গণ!… ;’ তবে সেই অগ্নি দ্বারা অগ্নিকরণীয় সাধন করিতে সমর্থ হইবে না?”</p>
<p>“হে গৌতম, তাহা নহে, ক্ষত্রিয়… কুলোৎপন্ন দ্বারা… যে অগ্নি প্রজ্জ্বলিত হয়,… উহাও অর্চিমান… অগ্নি হইবে, সে অগ্নি দ্বারাও অগ্নিকার্য সম্পাদন করা চলিবে, আর চণ্ডাল… কুলোৎপন্ন দ্বারা… যে অগ্নি প্রজ্জ্বলিত হয়,… উহাও অর্চিমান অগ্নি হইবে। সকল অগ্নি দ্বারা অগ্নিকার্য সমাধা করা সম্ভব।”</p>
<p>“এইরূপই ব্রাহ্মণ, ক্ষত্রিয়কুল হইতে যদি গৃহত্যাগ করিয়া প্রব্রজিত হয়,… সম্যক দৃষ্টিপরায়ণ হয়; তবে সে ন্যায়, ধর্ম ও কুশলের আরাধনাকারী হইয়া থাকে। ব্রাহ্মণকুল, বৈশ্যকুল, শূদ্রকুল হইতেও; তবে সে ন্যায়, ধর্ম ও কুশলের আরাধক হয়।”</p>
<p>ইহা উক্ত হইলে এসুকারী ব্রাহ্মণ ভগবানকে বলিলেন, আশ্চর্য! ভো গৌতম, আশ্চর্য! ভো গৌতম,… মহানুভব গৌতম আজ হইতে আমাকে আপ্রাণ শরণাগত উপাসকরূপে ধারণা করুন।</p>
<p class='endsutta'>এসুকারী সূত্র সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
