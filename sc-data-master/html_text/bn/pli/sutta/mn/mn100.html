<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn100' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>৫. ব্রাহ্মণ-বর্গ</li>
</ul>
<h1>১০. সঙ্গারব সূত্র</h1>
</header>
<p class='evam'>(বুদ্ধজীবনী-তপশ্চর্যা)</p>
<p>৪৭৩. আমি এইরূপ শুনিয়াছি। এক সময় ভগবান মহা ভিক্ষুসংঘের সহিত কোশল জনপদে চারিকায় (ধর্ম-প্রচারার্থ) বিচরণ করিতেছেন। সেই সময় মণ্ডলকল্প গ্রামে বুদ্ধ, ধর্ম ও সংঘের প্রতি অভিপ্রসন্না (শ্রদ্ধাবতী) ধনঞ্জানী নামিকা ব্রাহ্মণী বাস করিতেন। এক সময় ধনঞ্জানী ব্রাহ্মণী অঙ্গ-প্রত্যঙ্গ প্রক্ষালন করিয়া তিনবার উদান উচ্চারণ করিলেন :</p>
<p>“নমো তস্স ভগবতো অরহতো সম্মাসম্বুদ্ধস্স।” (৩)</p>
<p>“সেই ভগবান অর্হৎ সম্যকসম্বুদ্ধকে নমস্কার।”</p>
<p>সেই সময় মণ্ডলকল্পে সঙ্গারব নামক মানব (তরুণ ব্রাহ্মণ পণ্ডিত) বাস করিতেন। তিনি পঞ্চম ইতিহাস ও চতুর্থ নিঘণ্টু-কেটুভ-অক্ষর-প্রভেদসহ ত্রিবেদের পারদর্শী, পদজ্ঞ, বৈয়াকরণ, লোকায়ত তথা মহাপুরুষ লক্ষণ-শাস্ত্রে সুনিপুণ ছিলেন। সঙ্গারব মানব ধনঞ্জানী ব্রাহ্মণীর উক্ত উদানবাণী উচ্চারণ করিতে শুনিলেন এবং ধনঞ্জানী ব্রাহ্মণীকে বলিলেন, “অমঙ্গলা এই ধনঞ্জানী ব্রাহ্মণী, পরাভূতা (বিনষ্টা); এই ধনঞ্জানী ব্রাহ্মণী ত্রিবিদ্যায় পারদর্শী ব্রাহ্মণেরা বিদ্যমান থাকিতে সেই মুণ্ডক শ্রমণকের প্রশংসা ভাষণ করিতেছে।”</p>
<p>“বৎস ভদ্রমুখ, তুমি সেই ভগবানের শীল ও প্রজ্ঞা সম্বন্ধে কিছু জান না। যদি তাত ভদ্রমুখ, তুমি সেই ভগবানের শীল-প্রজ্ঞা সম্বন্ধে জানিতে পার, তবে তুমি সেই ভগবানকে আক্রোশের যোগ্য ও পরিভাষের যোগ্য মনে করিতে না।”</p>
<p>“তাহা হইলে ভবতি, যখন শ্রমণ গৌতম মণ্ডলকল্পে আগমন করেন, তখন আমাকে জানাইবেন।”</p>
<p>“বেশ, ভদ্রমুখ!” (বলিয়া) ধনঞ্জানী ব্রাহ্মণী সঙ্গারব মানবকে প্রতিশ্রুতি দিলেন।”</p>
<p>অতঃপর ভগবান কোশল জনপদে ক্রমান্বয়ে চারিকার্থ পরিক্রমা করিয়া মণ্ডলকল্পের দিকে অগ্রসর হইলেন। তথায় মণ্ডলকল্পে ভগবান তোদেয় ব্রাহ্মণদের আম্রবনে বিহার করিতেছেন। ধনঞ্জানী ব্রাহ্মণী শুনিলেন যে ভগবান মণ্ডলকল্পে উপনীত হইয়াছেন; আর… তোদেয় ব্রাহ্মণদের আম্রবনে বিহার করিতেছেন। তখন ধনঞ্জানী ব্রাহ্মণী যেখানে মানব থাকেন, সেখানে গেলেন এবং সঙ্গারব মানবকে বলিলেন, “তাত ভদ্রমুখ, সেই ভগবান মণ্ডলকল্পে উপনীত হইয়াছেন, আর… তোদেয় ব্রাহ্মণদের আম্রবনে বিহার করিতেছেন। এখন বৎস ভদ্রমুখ, তুমি যাহা সময়োচিত মনে করো, (তাহাই-কর)।”</p>
<p>৪৭৪. “হ্যাঁ, ভবতি!” (বলিয়া) সঙ্গারব মানব ধনঞ্জানী ব্রাহ্মণীকে প্রত্যুত্তর দিয়া যেখানে ভগবান আছেন সেখানে গেলেন, তথায় গিয়া ভগবানের সহিত সম্মোদন করিয়া একপ্রান্তে বসিলেন। একপ্রান্তে বসিয়া সঙ্গারব মানব ভগবানকে বলিলেন, “ভো গৌতম, কোনো কোনো শ্রমণ-ব্রাহ্মণগণ দৃষ্টধর্ম অভিজ্ঞাবসান প্রাপ্ত (ইহ জীবনে অভিজ্ঞা দ্বারা সর্ব কর্তব্য অবসানরূপ পরম নির্বাণ প্রাপ্ত) হইয়া ব্রহ্মচর্যের (ধর্মের) আদি আবিষ্কারকরূপে আপনাদিগকে ঘোষণা করেন। তথায় ভো গৌতম, যে-সকল শ্রমণ-ব্রাহ্মণ দৃষ্টধর্মে অভিজ্ঞাবসান পারমী প্রাপ্ত হইয়া ব্রহ্মচর্যের আমি আবিষ্কারক বলিয়া দাবি করেন, তাঁহাদের মধ্যে আপনি কে হন?”</p>
<p>“ভারদ্বাজ, দৃষ্টধর্মে অভিজ্ঞাবসান পারমী প্রাপ্ত হইয়া যাঁহারা ব্রহ্মচর্যের আদি আবিষ্কারক বলিয়া ঘোষণা করেন, তাঁহাদের মধ্যেও আমি ভিন্ন মত পোষণ করি। (১) ভারদ্বাজ, কোনো কোনো শ্রমণ-ব্রাহ্মণেরা আছেন অনুশ্রাবিকা (শ্রুতি অনুসারী), তাঁহারা অনুশ্রবণ দ্বারা দৃষ্টধর্ম অভিজ্ঞাবসান পারমী প্রাপ্ত হইয়া ব্রহ্মচর্যের আদি আবিষ্কারক বলে ঘোষণা করেন; যেমন ত্রৈবিদ্য (ত্রিবেদের অধিকারী) ব্রাহ্মণেরা। (২) ভারদ্বাজ, কোনো কোনো শ্রমণ-ব্রাহ্মণেরা আছেন তাঁহারা কেবল শ্রদ্ধার প্রভাবে দৃষ্টধর্ম অভিজ্ঞাবসান পারমী প্রাপ্ত হইয়া ব্রহ্মচর্যের আদি আবিষ্কারক বলে ঘোষণা করেন; যেমন তার্কিক ও মীমাংসকগণ। (৩) ভারদ্বাজ, কোনো কোনো শ্রমণ-ব্রাহ্মণ আছেন, যাঁহারা পূর্বে অননুশ্রুত ধর্ম বিষয়ে স্বয়ংই ধর্ম অভিজ্ঞাত হইয়া দৃষ্টধর্মে অভিজ্ঞাবসান পারমী প্রাপ্ত ব্রহ্মচর্যের আদি আবিষ্কারক বলিয়া ঘোষণা করেন। তাঁহাদের মধ্যে, ভারদ্বাজ, অননুশ্রুত ধর্ম সম্বন্ধে স্বয়ংই ধর্ম অভিজ্ঞাত হইয়া দৃষ্টধর্ম অভিজ্ঞাবসান পারমী প্রাপ্ত হইয়া ব্রহ্মচর্যের আদি আবিষ্কারক বলে আপনাদিগকে ঘোষণা করেন, সেই সকল সম্যকসম্বুদ্ধের মধ্যে আমিও অন্যতর হই; সুতরাং এই পর্যায়ে ভারদ্বাজ, ইহা তোমার জানা উচিত, যে-সকল শ্রমণ-ব্রাহ্মণ পূর্বে অননুশ্রুত ধর্ম বিষয়ে স্বয়ংই ধর্ম অভিজ্ঞাত হইয়া দৃষ্টধর্মে অভিজ্ঞাবসান পারমী প্রাপ্ত হইয়া ব্রহ্মচর্যের আদি আবিষ্কারক বলে ঘোষণা করেন, আমিও তাঁহাদের মধ্যে অন্যতর হই।</p>
<p>৪৭৫-৪৮৪. এক্ষেত্রে, ভারদ্বাজ, আমার সম্বোধি লাভের পূর্বেই অনভিসম্বুদ্ধ ও বোধিসত্ত্ব অবস্থায় এই ধারণা জন্মিয়াছিল : ‘গৃহবাস সম্বাধ, রজঃমার্গ; প্রব্রজ্যা উন্মুক্ত অবকাশ। এই একান্ত পরিপূর্ণ, একান্ত পরিশুদ্ধ, শঙ্খলিখিত (শঙ্খসন্নিভ উজ্জ্বল) ব্রহ্মচর্য আচরণ করা গৃহীদের পক্ষে সুকর নহে। সাধু, আমি কেশশ্মশ্রু মুণ্ডন করিয়া কাষায় বস্ত্র পরিহিত হইয়া আগার হইতে অনাগারিকরূপে প্রব্রজিত হইব।’ ভারদ্বাজ, সেই আমি অপর সময়ে তরুণ অবস্থায় শিশু-কালকেশ, সুন্দর যৌবনসম্পন্ন প্রথম বয়সে অনিচ্ছুক মাতাপিতার অশ্রুমুখে রোদনকে উপেক্ষা করিয়া কেশশ্মশ্রু মুণ্ডনপূর্বক কাষায় বস্ত্রে দেহ আচ্ছাদন করিয়া আগার হইতে অনাগারিকরূপে প্রব্রজিত হই।</p>
<p>এই প্রকারে প্রব্রজিত হইয়া ‘কুশল কী’ সন্ধানীরূপে অনুত্তর শান্তিবর পদ অন্বেষণ করিবার সময় যেখানে আলাড়-কালাম ছিলেন, সে-স্থানে উপনীত হই এবং আলাড়-কালামকে কহিলাম, “আবুসো (বন্ধু) কালাম, আমি এই ধর্মবিনয়ে ব্রহ্মচর্য আচরণ করিতে ইচ্ছা করি।’ এরূপ কথিত হইলে, ভারদ্বাজ, আলাড়-কালাম আমাকে বলিলেন, ‘আয়ুষ্মান, অবস্থান করুন।’… ভারদ্বাজ, রাত্রির পশ্চিম যামে আমার এই তৃতীয় বিদ্যা অধিগত হইল, অবিদ্যা বিহত ও বিদ্যা উৎপন্ন হইল; তমঃ বিনষ্ট হইল, আলোক উৎপন্ন হইল।”</p>
<p>৪৮৫. ইহা কথিত হইলে সঙ্গারব মানব ভগবানকে বলিলেন, “অহো, নিশ্চয় ভবৎ গৌতমের অস্থিত-প্রধান (অনন্যসাধারণ উদ্যম) ছিল। অহো, নিশ্চয় ভবৎ গৌতমের সৎপুরুষ-প্রধান ছিল; যেরূপ অর্হৎ সম্যকসম্বুদ্ধের থাকা সম্ভব। কেমন, ভো গৌতম, (উৎপত্তি) দেবতা আছেন কি?”</p>
<p>“অবশ্যই ভারদ্বাজ, তাহা আমার বিদিত যে অধিদেব আছেন।”</p>
<p>“কেমন, হে গৌতম, দেবতা আছেন কি? জিজ্ঞাসিত হইয়া, ‘ভারদ্বাজ, অবশ্যই ইহা আমার বিদিত যে অধিদেব আছেন’ বলিতেছেন। এরূপ (অজ্ঞাত) হইলে ভো গৌতম, (আপনার কথন) কেন তুচ্ছ ও মিথ্যা হইবে না?”</p>
<p>“ভারদ্বাজ, দেবতা আছেন কি?” জিজ্ঞাসিত হইয়া ‘দেবতা আছেন’ বলে যিনি বলেন, আর অবশ্যই বিদিত হইয়া ‘আমার বিদিত আছে’ যিনি এরূপ বলেন; অতঃপর বিজ্ঞপুরুষের এক্ষেত্রে একান্তই নিষ্ঠাবান হওয়া উচিত যে ‘দেবতা আছেন।’”</p>
<p>“কেন, ভবৎ গৌতম, আপনি আমাকে প্রথমেই বর্ণনা করেন নাই?”</p>
<p>“ভারদ্বাজ, ইহা জগতে সুপ্রসিদ্ধ ও সর্বজনসম্মত যে উৎপত্তি দেবতা আছেন।”</p>
<p>৪৮৬. এরূপ উক্ত হইলে সঙ্গারব মানব ভগবানকে ইহা বলিলেন, “আশ্চর্য, ভো গৌতম, আশ্চর্য, ভো গৌতম, যেমন হে গৌতম, নিম্নমুখকে ঊর্ধ্বমুখ করা হয়…। এখন আমি ভবৎ গৌতম, ধর্ম ও ভিক্ষুসংঘের শরণ গ্রহণ করিতেছি। ভবৎ গৌতম, আজ হইতে জীবনান্ত পর্যন্ত আমাকে শরণাগত উপাসকরূপে ধারণা করুন।”</p>
<p class='endsutta'>সঙ্গারব সূত্র সমাপ্ত।</p>
<p class='endvagga'>পঞ্চম ব্রাহ্মণ-বর্গ সমাপ্ত।</p>
<p class='endsection'>মধ্যম-পঞ্চাশ সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
