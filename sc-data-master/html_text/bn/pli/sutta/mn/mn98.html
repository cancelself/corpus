<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn98' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>৫. ব্রাহ্মণ-বর্গ</li>
</ul>
<h1>৮. বাসিট্ঠ সূত্র</h1>
</header>
<p class='evam'>(জাতিভেদ প্রথার খণ্ডন)</p>
<p>৪৫৪. আমি এইরূপ শুনিয়াছি। এক সময় ভগবান ইচ্ছানঙ্গলে অবস্থান করিতেছেন, ইচ্ছানঙ্গলের বনসণ্ডে (গভীর বনে)। সেই সময় কয়েকজন প্রসিদ্ধ, সম্ভ্রান্ত, ব্রাহ্মণ মহাশাল (মহাধনী) যেমন : চংকী ব্রাহ্মণ, তার্বৰ্য-ব্রাহ্মণ, জানুশ্রোণি-ব্রাহ্মণ, তোদেয়্য-ব্রাহ্মণ এবং অপর অভিজ্ঞাত অভিজ্ঞাত ব্রাহ্মণ মহাশাল ইচ্ছানঙ্গলে বসবাস করিতেন।</p>
<p>তখন জঙ্ঘা বিহারার্থ চঙ্ক্রমণ ও বিচরণ করিবার সময় বশিষ্ঠ ও ভারদ্বাজ মানব (বিদ্যার্থী)-দ্বয়ের মধ্যে এই কথা প্রসঙ্গ উত্থাপিত হইল : “ওহে, কী প্রকারে ব্রাহ্মণ হয়?”</p>
<p>ভারদ্বাজ মানব কহিল, “ওহে, মাতা আর পিতা উভয় পক্ষ হইতে সুজাত (কুলীন), (মাতাপিতা) উভয় পক্ষে পিতামহ পরম্পরা সাত পুরুষযুগ পর্যন্ত বিশুদ্ধ বংশাবলী জাতিবাদের দ্বারা অক্ষিপ্ত, অনিন্দিত হয়, ইহাতেই ভো, ব্রাহ্মণ হইয়া থাকে।”</p>
<p>বশিষ্ঠ মানব কহিল, “যখন মানুষ শীলবান ও ব্রতসম্পন্ন হয়, তখন তাহাতেই সে ব্রাহ্মণ হইয়া থাকে।”</p>
<p>ভারদ্বাজ মানব বশিষ্ঠ মানবকে বুঝাইতে অসমর্থ হইল, বশিষ্ঠ মানবও ভারদ্বাজ মানবকে বুঝাইতে সমর্থ হইল না। তখন বশিষ্ঠ মানব ভারদ্বাজ মানবকে আহ্বান করিলেন, “হে ভারদ্বাজ মানব, শাক্যকুল প্রব্রজিত এই শ্রমণ শাক্যপুত্র গৌতম ইচ্ছানঙ্গলের বনসণ্ডে বিহার করিতেছেন। সেই মাননীয় গৌতমের এইরূপ কল্যাণ-কীর্তিশব্দ বিঘোষিত হইয়াছে, ‘সেই ভগবান এই কারণে অর্হৎ,…।… হে ভারদ্বাজ, গৌতম আছেন, আমরা সে-স্থানে উপনীত হই। আমরা তথায় গিয়া শ্রমণ গৌতমকে এ বিষয় জিজ্ঞাসা করি। শ্রমণ গৌতম আমাদিগকে যেরূপ বর্ণনা করেন, আমরা সেরূপই ধারণ করিব।”</p>
<p>“হ্যাঁ, ভো!” (বলিয়া) ভারদ্বাজ মানব বশিষ্ঠ মানবকে উত্তর দিলেন।</p>
<p>৪৫৫. তখন বশিষ্ঠ ও ভারদ্বাজ মানবদ্বয় যে-স্থানে ভগবান আছেন, সে-স্থানে উপনীত হইলেন, তথায় উপনীত হইয়া ভগবানের সহিত সম্মোদন করিয়া একপ্রান্তে বসিলেন। একপ্রান্তে উপবিষ্ট মানবদ্বয় ভগবানকে গাথা দ্বারা নিবেদন করিলেন :</p>
<blockquote class='gatha'>
<p>“অনুজ্ঞাত, প্রতিজ্ঞাত হই ওহে, আমরা দুজন,<br>
পোক্খরসাতির আমি, তারুক্খের ইনি শিষ্য হন। (১)<br>
ত্রিবেদীর যাহা খ্যাত তাতে হই কেবলী, বিদ্বান,<br>
পদ হতে ব্যাকরণ, জল্পে মোরা আচার্য সমান। (২)<br>
জাতিবাদে বাক্‌-বিতর্ক হলো মোদের হে গৌতম!<br>
জন্মেতে ব্রাহ্মণ হয় ভারদ্বাজ করেন ভাষণ;<br>
কর্মেতে ব্রাহ্মণ বলি, জান ইহা ওহে ভগবান, (৩)<br>
বুঝাইতে অসমর্থ একে অন্যে আমরা দুজন,<br>
বিশ্রুত সম্বুদ্ধে আসি এ প্রশ্ন করিতে জিজ্ঞাসন। (৪)<br>
যুক্তাঞ্জলি কাছে গিয়া পূর্ণচন্দ্রে যথা বন্দমান,<br>
জগতে গৌতমে তথা জনগণ করেন প্রণাম। (৫)<br>
লোকে চক্ষুসমুৎপন্ন গৌতমকে করি জিজ্ঞাসন,<br>
জন্মে হয় কিংবা কর্মে, কিসে হয় যথার্থ ব্রাহ্মণ?<br>
অজ্ঞ মোরা বলো নাথ, জানি যেন প্রকৃত ব্রাহ্মণ।” (৬)<br>
৪৫৬. (ভগবান বলিলেন, বশিষ্ঠ,)<br>
ক্রমান্বয়ে তোমাদিগে যথাযথ করিব বর্ণন,<br>
প্রাণীদের জাতি ভাগ পরস্পর বিভিন্ন ধরণ। (৭)<br>
দেখ তৃণ-বৃক্ষ-লতা কভু কারে করে না জ্ঞাপন,<br>
জন্মগত লিঙ্গ (চিহ্ন) তার পরস্পরে জাতি নিদর্শন। (৮)<br>
পতঙ্গাদি ক্ষুদ্র কীট-পিপীলিকা আর জীবগণ,<br>
জন্মগত আকৃতিই ইহাদের নানাত্ব কারণ। (৯)<br>
ছোট বড় চতুষ্পদী আরও দেখ যত জন্তুগণ,<br>
জন্মগত আকৃতিই তাতে জাতিভেদ নিদর্শন। (১০)<br>
দীর্ঘপৃষ্ঠ পাদোদর দেখ এই উরগ-নিচয়,<br>
জন্মগত আকৃতিতে পরস্পরে ভিন্ন জাতি হয়। (১১)<br>
জলে দেখ জলচর মৎস্যাদি আর প্রাণিচয়,<br>
জন্মগত আকৃতিতে পরস্পরে ভিন্ন জাতি হয়। (১২)<br>
পক্ষ-যান বিহঙ্গম পক্ষিগণে করো নিরীক্ষণ,<br>
পরস্পর ভিন্ন জাতি জন্মগত লিঙ্গের কারণ। (১৩)<br>
এসব জাতিতে যথা জন্মগত বিভিন্ন গঠন,<br>
মানবের জন্মগত লিঙ্গ তথা নাহি কদাচন। (১৪)<br>
কেশে নহে, শিরে নহে, চক্ষু-কর্ণ ইন্দ্রিয় সকলে,<br>
মুখে নহে, নাকে নহে, নহে ওষ্ঠে কিংবা ভ্রূযুগলে। (১৫)<br>
গ্রীবায় অংশেতে নহে পৃষ্ঠ কিংবা উদর প্রদেশে,<br>
শ্রোণীতে বক্ষেতে নহে, মৈথুনে বা নহে গুহ্যদেশে। (১৬)<br>
হস্তে, নহে, পদে নহে, নহে নখে অঙ্গুলি-আকারে,<br>
জঙ্ঘায় উরেতে নহে, নহে বর্ণে, নহে কণ্ঠস্বরে;<br>
অন্য প্রাণীসম জন্মত ভিন্নতা নাহি দেখি নরে। (১৭)<br>
৪৫৭. তথাপি-<br>
মানব শরীরে নিজস্ব বৈষম্য নাহি বিদ্যমান,<br>
ব্যবহার মাত্র মানুষের মাঝে নানাত্ব বিধান। (১৮)<br>
মানুষের কেহ করে গো-রক্ষায় জীবন যাপন,<br>
কৃষক জানিবে তাকে, হে বশিষ্ঠ, নহে সে ব্রাহ্মণ, (১৯)<br>
যে-কেহ মানব মাঝে ভিন্ন শিল্পে করে উপার্জন,<br>
এরূপে জানিবে শিল্পী, হে বশিষ্ঠ, নহে সে ব্রাহ্মণ। (২০)<br>
যে করে মানব মাঝে বাণিজ্যেতে জীবন যাপন,<br>
এরূপে বণিক জান, হে বশিষ্ঠ, নহে সে ব্রাহ্মণ। (২১)<br>
যে-কেহ মানব মাঝে প্রেষ্যবৃত্তি করেন গ্রহণ,<br>
হে বশিষ্ঠ, প্রেষ্যবলে জান তাকে, নহে সে ব্রাহ্মণ। (২২)<br>
যে-কেহ মানব মাঝে চৌর্যবৃত্তি করে আচরণ,<br>
এরূপে জানিবে চোর, হে বশিষ্ঠ, নহে সে ব্রাহ্মণ। (২৩)<br>
যে-কেহ মনুষ্য মধ্যে অস্ত্র-বিদ্যা করেন গ্রহণ,<br>
যোদ্ধা জীব জান তাকে, হে বশিষ্ঠ, নহে সে ব্রাহ্মণ। (২৪)<br>
যে করে মানব মাঝে পৌরহিত্যে জীবন যাপন,<br>
পুরোহিত জান তাকে, হে বশিষ্ঠ, নহে সে ব্রাহ্মণ। (২৫)<br>
মানবের যদি কেহ গ্রামরাজ্যে অধীশ্বর হন,<br>
এরূপে বশিষ্ঠ, জান রাজা তিনি, নহেন ব্রাহ্মণ। (২৬)<br>
বলি না ব্রাহ্মণ আমি যোনিজাতে মাতার নন্দন,<br>
‘ভো’ বাদী নামেতে খ্যাত যদ্যপি সে হয় সকিঞ্চন।<br>
অকিঞ্চন অনাদান, তাকে বলি প্রকৃত ব্রাহ্মণ। (২৭)<br>
৪৫৮. অধিকন্তু-<br>
সর্ব সংযোজন পরিহরি যিনি সন্ত্রাস নাশন,<br>
তৃষ্ণামুক্ত বিসংযুক্ত, তাকে বলি যথার্থ ব্রাহ্মণ। (২৮)<br>
বরত্রা সন্ধাম নন্ধি সানুক্রম করিয়া ছেদন,<br>
উক্ষিপ্ত-পরিঘ প্রাজ্ঞ, তাকে বলি প্রকৃত ব্রাহ্মণ। (২৯)<br>
আক্রোশ বন্ধন বধ সহ্য করে যিনি অনুক্ষণ,<br>
ক্ষান্তি-বল অস্ত্র-শক্তি যার, তাকে বলি হে ব্রাহ্মণ। (৩০)<br>
ক্রোধহীন ব্রতবান সচ্চরিত্র রাগাদি বারণ,<br>
যে দান্ত অন্তিম দেহী, তাকে আমি বলিব ব্রাহ্মণ। (৩১)<br>
পদ্মপত্রে বারিবিন্দু, সূচি-অগ্রে সর্ষপ যেমন,<br>
কামেতে নির্লিপ্ত যিনি, তাকে বলি প্রকৃত ব্রাহ্মণ। (৩২)<br>
আত্ম-দুঃখ-ক্ষয় যিনি এ জীবনে অভিজ্ঞাত হন,<br>
ভারমুক্ত, বিসংযুক্ত, তাকে আমি বলিব ব্রাহ্মণ। (৩৩)<br>
মেধাবী, গভীর প্রাজ্ঞ, মার্গামার্গে যিনি বিচক্ষণ,<br>
উত্তমার্থ অনুপ্রাপ্ত, তাকে বলি প্রকৃত ব্রাহ্মণ। (৩৪)<br>
গৃহী বা সন্ন্যাসী সনে উভয়েতে নির্লিপ্ত যেজন,<br>
গৃহত্যাগী অনাগারী তৃষ্ণামুক্তে বলিব ব্রাহ্মণ। (৩৫)<br>
সভয়-নির্ভয় ভূতে যিনি দণ্ড করিয়া বর্জন<br>
হত্যাঘাত নাহি করে, তাকে আমি বলিব ব্রাহ্মণ। (৩৬)<br>
শত্রু-মাঝে মিত্র যিনি, দণ্ডযোগ্য শান্ত যেই জন,<br>
পরিগ্রহে অনাদান, তাকে বলি প্রকৃত ব্রাহ্মণ। (৩৭)<br>
রাগ-দ্বেষ-মান আর ম্রক্ষ যার হয়েছে পতিত,<br>
শরাগ্র-সর্ষপসম, তাকে বলি ব্রাহ্মণ নিশ্চিত। (৩৮)<br>
৪৫৯. অকর্কশ বিজ্ঞাপক সত্যবাক্য যে করে ভাষণ,<br>
যাতে ক্রোধান্বিত নহে কেহ, তাকে বলিগো ব্রাহ্মণ। (৩৯)<br>
দীর্ঘ-হ্রস্ব, অণু-স্থূল, ভালো-মন্দ দ্রব্য যেই জন,<br>
অদত্ত না লয় লোকে, তাকে আমি বলিগো ব্রাহ্মণ। (৪০)<br>
ইহলোকে পরলোকে আশা যার নাহি বিদ্যমান,<br>
বাসনা-বন্ধন মুক্ত, তাকে আমি বলিগো ব্রাহ্মণ। (৪১)<br>
তৃষ্ণা যার নাহি বিদ্যমান জ্ঞানোদয়ে নিঃসংশয়,<br>
প্রবিষ্ট অমৃত মাঝে, তাকে বলি ব্রাহ্মণ নিশ্চয়। (৪২)<br>
লোকে যিনি অতিক্রমি পাপ-পুণ্য উভয় বন্ধন,<br>
অশোক-নির্মল-শুদ্ধ, তাকে আমি বলিগো ব্রাহ্মণ। (৪৩)<br>
নির্মল চন্দ্রমা সম শুদ্ধ স্বচ্ছ অনাবিল জন,<br>
নন্দী-ভব পরিক্ষীণ, তাকে আমি বলিগো ব্রাহ্মণ। (৪৪)<br>
যিনি দুর্গম সংসার পরিপূর্ণ মোহাতীত হন,<br>
তীর্ণ, পারগত, ধ্যানী, তৃষ্ণামুক্ত, সংশয় বর্জন;<br>
নির্বাপিত উপাদান ক্ষয়ে, তাকে বলিগো ব্রাহ্মণ। (৪৫)<br>
যিনি কামে পরিহরি গৃহত্যাগী প্রব্রজিত হন,<br>
কামভব পরিক্ষীণ, তাকে আমি বলিগো ব্রাহ্মণ। (৪৬)<br>
যিনি লোকে তৃষ্ণাছাড়ি অনাগারে প্রব্রজিত হন,<br>
তৃষ্ণাভব পরিক্ষীণ, তাকে আমি বলিগো ব্রাহ্মণ। (৪৭)<br>
মানবীয়-যোগ ছাড়ি দিব্য-যোগ করি অতিক্রম,<br>
সর্বযোগ বিসংযুক্ত, তাকে বলি প্রকৃত ব্রাহ্মণ। (৪৮)<br>
ছাড়ি রতি অরতিরে শীতিভূত, উপধি-বিহত,<br>
সর্বলোক জয়ী বীর, তাকে বলি ব্রাহ্মণ প্রকৃত । (৪৯)<br>
সত্ত্বদের জন্ম-মৃত্যু সর্বভাবে যিনি জ্ঞাত হন,<br>
নির্লিপ্ত সুগত বুদ্ধ, তাকে বলি প্রকৃত ব্রাহ্মণ। (৫০)<br>
যার গতি নাহি জানে গন্ধর্ব বা নরামরগণ,<br>
ক্ষীণাসব, অর্হৎ, তাকে বলি প্রকৃত ব্রাহ্মণ। (৫১)<br>
যার পূর্বাপর মধ্যে কিছুমাত্র নাহিক কিঞ্চন,<br>
অকিঞ্চন, অনাদান, তাকে বলি প্রকৃত ব্রাহ্মণ। (৫২)<br>
ঋষভ, প্রবর বীর, মহাঋষি, বিজেতা প্রধান,<br>
অকলুষ ধৌতপাপ বুদ্ধে বলি প্রকৃত ব্রাহ্মণ। (৫৩)<br>
পূর্বজন্ম যিনি জ্ঞাত, স্বর্গাপায় করেন দর্শন।<br>
পূর্বজন্ম ক্ষয় প্রাপ্ত যিনি, তাকে বলি প্রকৃত ব্রাহ্মণ। (৫৪)<br>
৪৬০. সংজ্ঞামাত্র ইহলোকে নাম-গোত্র মানব-কল্পিত,<br>
জন্মকালে ব্যবহৃত লোকমুখে হয় সমাগত। (৫৫)<br>
বস্তুত,<br>
জন্মেতে ব্রাহ্মণ নহে, নাহি হয় জন্মে অব্রাহ্মণ,<br>
কর্মেতে ব্রাহ্মণ হয়, কর্মবশে হয় অব্রাহ্মণ। (৫৬)<br>
কৃষক কর্মেতে হয়, শিল্পী হয় কর্মের কারণ,<br>
বণিক কর্মেতে হয়, প্রেষ্য হয় কর্ম-নিবন্ধন। (৫৭)<br>
চোর হয় কর্মহেতু, যোদ্ধা জীব কর্মের কারণ<br>
যাচক কর্মেতে হয়, রাজা হয় কর্ম-নিবন্ধন। (৫৮)<br>
কর্ম আর ফলজ্ঞানী প্রতীত্য-সমুৎপাদ দর্শিগণ,<br>
পণ্ডিতেরা এই কর্ম যথাভূত করে নিরীক্ষণ। (৫৯)<br>
কর্মেতে চলেছে বিশ্ব, কর্মেহেতু ভ্রমে প্রাণীগণ,<br>
আণিবদ্ধ রথচক্র সম ঘুরে কর্মে জীবগণ। (৬০)<br>
তপস্যায়, ব্রহ্মচর্যে, সংযমে ও ইন্দ্রিয়-দমনে,<br>
ইহাতে ব্রাহ্মণ হয়, ব্রাহ্মণ্য উত্তম শুধু গুণে। (৬১)<br>
ত্রিবিদ্যায় সুসমৃদ্ধ পুনর্ভব মুক্ত শান্তজন,<br>
জানিবে বশিষ্ঠ এরা, বিজ্ঞদের ইন্দ্র-ব্রহ্মা হন।” (৬২)</p>
</blockquote>
<p>৪৬১. এইরূপ কথিত হইলে বশিষ্ঠ ও ভারদ্বাজ বিদ্যার্থীদ্বয় ভগবানকে ইহা বলিলেন, “আশ্চর্য, ভো গৌতম, চমৎকার, ভো গৌতম, যেমন অধঃমুখ ভাজনকে ঊর্ধ্বমুখ করা হয়,…। এই আমরা প্রভু গৌতমের শরণ গ্রহণ করিতেছি, ধর্মের ও ভিক্ষুসংঘের শরণও গ্রহণ করিতেছি। মহামান্য গৌতম আজ হইতে আজীবন আমাদিগকে শরণাগত উপাসকরূপে ধারণা করুন।”</p>
<p class='endsutta'>বশিষ্ঠ সূত্র সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
