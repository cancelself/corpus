<!DOCTYPE html>
<html>
<head>
<meta charset='UTF-8'>
<meta name='author' content='বিনয়েন্দ্রনাথ চৌধুরী'>
<title></title>
</head>
<body>
<article id='mn127' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>উপরি-পঞ্চাশ</li>
<li class='vagga'>৩. শূন্যতা-বর্গ</li>
</ul>
<h1>৭. অনুরুদ্ধ সূত্র</h1>
</header>
<p>আমি এইরূপ শুনিয়াছি।</p>
<p>এক সময় ভগবান শ্রাবস্তী অবস্থান করিতেছিলেন জেতবনে অনাথপিণ্ডিকের আরামে। তখন পঞ্চকাঙ্গ স্থপতি অন্য এক ব্যক্তিকে আহ্বান করিয়া বলিলেন, মহাশয়, আয়ুষ্মান অনুরুদ্ধের নিকট উপস্থিত হউন, উপস্থিত হইয়া আমার কথা বলিয়া আয়ুষ্মান অনুরুদ্ধের পায়ে মাথা রাখিয়া বন্দনা করুন এবং এইরূপ বলুন : ভদন্ত, পঞ্চকাঙ্গ স্থপতি আয়ুষ্মান অনুরুদ্ধের পায়ে মাথা রাখিয়া বন্দনা করিয়া বলিতেছেন, ভদন্ত, তিনজন ভিক্ষুসহ আগামী কালের জন্য আমার (বাড়িতে) ভোজন করুন। আয়ুষ্মান অনুরুদ্ধ যেন ঠিক সময়েই আসেন, যেহেতু পঞ্চকাঙ্গ স্থপতির রাজকার্যের জন্য বহুকৃত্য বহু করণীয় আছে। ‘হ্যাঁ ভদন্ত’ বলিয়া সেই ব্যক্তি পঞ্চকাঙ্গ স্থপতিকে প্রত্যুত্তর দিয়া আয়ুষ্মান অনুরুদ্ধের নিকট উপস্থিত হইলেন, উপস্থিত হইয়া আয়ুষ্মান অনুরুদ্ধকে অভিবাদনপূর্বক একান্তে উপবেশন করিলেন। একান্তে উপবিষ্ট সেই ব্যক্তি আয়ুষ্মান অনুরুদ্ধকে বলিলেন, পঞ্চকাঙ্গ স্থপতি… বহু করণীয় আছে। আয়ুষ্মান অনুরুদ্ধ তূষ্ণীভাবে নিমন্ত্রণ স্বীকার করিলেন।</p>
<p>অতঃপর আয়ুষ্মান অনুরুদ্ধ রাত্রির অবসানে পূর্বাহ্ণ সময়ে বহির্গমন বাস পরিধান করিয়া পাত্রচীবর লইয়া পঞ্চকাঙ্গ স্থপতির বাসস্থানে উপস্থিত হইলেন, উপস্থিত হইয়া নির্দিষ্ট আসনে উপবেশন করিলেন। তখন পঞ্চকাঙ্গ স্থপতি আয়ুষ্মান অনুরুদ্ধকে স্বহস্তে উৎকৃষ্ট খাদ্য ভোজ্য দ্বারা সন্তৃপ্ত ও সম্প্রবারিত করিলেন। আয়ুষ্মান অনুরুদ্ধ ভোজন সমাপ্ত করিয়া হাত পাত্র হইতে অপনীত করিলে পঞ্চকাঙ্গ স্থপতি এক নিচ আসন লইয়া একান্তে উপবেশন করিলেন, একান্তে উপবিষ্ট হইয়া আয়ুষ্মান অনুরুদ্ধকে বলিলেন, এখানে স্থবির ভিক্ষুগণ উপস্থিত হইয়া এইরূপ বলিয়াছেন : “গৃহপতি, অপ্রমেয় চেতোবিমুক্তি ভাবনা করো।” আবার কোনো কোনো স্থবির এইরূপ বলিয়াছেন : “গৃহপতি, মহদ্গত চিত্তবিমুক্তি ভাবনা করো।” ভদন্ত, এই সকল অপ্রমেয় চিত্তবিমুক্তি যাহা মহদ্গত চিত্তবিমুক্তি এই সকল ধর্ম কি অর্থত ও ব্যঞ্জনত পৃথক পৃথক অর্থত এক কিন্তু ব্যঞ্জনত পৃথক পৃথক?</p>
<p>গৃহপতি, এই সম্পর্কে তোমার মত ব্যক্ত করো, তাহা হইলে তোমার নিকট বিষয়টি পরিষ্কার হইবে।</p>
<p>ভদন্ত, আমার এইরূপ মনে হয়-যাহা অপ্রমেয় চিত্তবিমুক্তি এবং যাহা মহদ্গত চিত্তবিমুক্তি, এই সকল ধর্ম অর্থত এক এবং ব্যঞ্জনত পৃথক পৃথক।</p>
<p>গৃহপতি, যাহা অপ্রমেয় চিত্তবিমুক্তি এবং যাহা মহদ্গত চিত্তবিমুক্তি এই সকল ধর্ম অর্থত পৃথক পৃথক এবং ব্যঞ্জনতও পৃথক পৃথক। গৃহপতি, এই ব্যাখ্যা প্রণালি অবলম্বন করিয়া জানা যাইতে পারে-এই সকল ধর্ম অর্থত ও ব্যঞ্জনত পৃথক পৃথক।</p>
<p>গৃহপতি, অপ্রমেয় চিত্তবিমুক্তি কী? এইস্থলে ভিক্ষু মৈত্রী-সহগত চিত্তে একদিক স্ফুরিত করিয়া অবস্থান করেন, তথা দ্বিতীয় দিক্‌, তৃতীয় দিক্‌, চতুর্থ দিক্‌, ক্রমে ঊর্ধ্ব, অধঃ, তির্যক, সর্বতোভাবে সর্ব দিক মৈত্রী-সহগত, বিপুল, মহদ্গত, অপ্রমেয়, অবৈর ও অবাধ চিত্তে সর্বলোক স্ফুরিত করিয়া অবস্থান করেন। করুণা-সহগত, মুদিতা-সহগত এবং উপেক্ষা-সহগত চিত্ত সম্বন্ধেও এইরূপ। গৃহপতি, ইহাকেই বলে অপ্রমেয় চিত্তবিমুক্তি।</p>
<p>গৃহপতি, মহদ্গত চিত্তবিমুক্তি কী? এখানে ভিক্ষু এক বৃক্ষমূল পরিমাণ (ধ্যানের আলম্বনরূপে সেই আকার) স্ফুরিত করিয়া ও অভিমুখী হইয়া অবস্থান করেন, ইহাকেই বলা হয় মহদ্গত চিত্তবিমুক্তি। দুই, তিন বৃক্ষমূল পরিমাণ মহদ্গত (বিস্তৃত) এক দুই তিন গ্রামক্ষেত্র, এক দুই তিন মহারাজ্য, আসমুদ্র পৃথিবী সম্পর্কেও এইরূপ। ইহাকেই মহদ্গত চিত্তবিমুক্তি বলা হয়। এই ব্যাখ্যা প্রণালিতে… ব্যঞ্জনত পৃথক পৃথক।</p>
<p>গৃহপতি, এই চারি প্রকার ভবোৎপত্তি। চারি প্রকার কী কী? এখানে কেহ কেহ ‘পরিত্ত (সীমিত) আভা’ এই ভাবিয়া স্ফুরিত করিয়া ও অভিমুখী (ধ্যানে) হইয়া অবস্থান করেন, তিনি দেহান্তে মৃত্যুর পর পরিত্তাভ দেবগণের মধ্যে উৎপন্ন হন। এখানে কেহ কেহ ‘অপ্রমেয়াভা’ বলিয়া ভাবিয়া, স্ফুরিত করিয়া ও অভিমুখী হইয়া অবস্থান করেন, তিনি দেহান্তে মৃত্যুর পর অপ্রমেয়াভ দেবগণের মধ্যে উৎপন্ন হন। এখানে কেহ কেহ ‘সংক্লিষ্টাভা’ ইহা ভাবিয়া, স্ফুরিত করিয়া ও অভিমুখী হইয়া অবস্থান করেন। তিনি দেহান্তে মৃত্যুর পর সংক্লিষ্টাভ দেবগণের মধ্যে উৎপন্ন হন। এখানে কেহ কেহ ‘পরিশুদ্ধাভা’ ইহা ভাবিয়া স্ফুরিত করিয়া ও অভিমুখী হইয়া অবস্থান করেন, তিনি দেহান্তে মৃত্যুর পর পরিশুদ্ধাভ দেবগণের মধ্যে উৎপন্ন হন। গৃহপতি, এইগুলিই চারি ভবোৎপত্তি।</p>
<p>গৃহপতি, এক সময় দেবতাগণ এক জায়গায় সমবেত হন। সমবেত দেবতাদের মধ্যে বর্ণের পৃথকত্ব দেখা যায়, কিন্তু আভায় পৃথকত্ব দেখা যায় না। যেমন, গৃহপতি, কোনো পুরুষ বহু তৈলপ্রদীপ লইয়া যখন একটি ঘরে প্রবেশ করে, তখন প্রদীপগুলির শিখার পৃথকত্ব দেখা যায়, কিন্তু আভার পৃথকত্ব দেখা যায় না। গৃহপতি, ঠিক এইরূপে, যখন দেবতাগণ… দেখা যায় না। আবার এক সময় যখন দেবতাগণ চলিয়া যান, তখন তাহাদের বর্ণ ও আভার পৃথকত্ব দেখা যায়। গৃহপতি, ইহা সেইরূপে, যেমন, কোনো পুরুষ যখন প্রদীপগুলি ঘর হইতে বাহিরে লইয়া যায় তখন শিখা ও আভায় পৃথকত্ব দেখা যায়। ঠিক এইরূপে, যখন… দেখা যায়। গৃহপতি, ওই দেবতাদের এইরূপ মনে হয় না : “ইহা আমাদের পক্ষে নিত্য বা ধ্রুব অথবা শ্বাশত” অধিকন্তু এই সকল যেখানে যেখানে বাস করেন তাঁহারা তথায় প্রমোদ লাভ করেন। যেমন, গৃহপতি, বাঁকে বা ঝুঁড়িতে বহন করিবার সময় মক্ষিকাদের এইরূপ মনে হয় না : “ইহা নিত্য বা ধ্রুব অথবা শ্বাশত,” “অধিকন্তু, মক্ষিকারা যেখানে থাকে, সেখানে আনন্দ লাভ করে। গৃহপতি, ঠিক এইরূপে… প্রমোদ লাভ করেন।</p>
<p>এইরূপ কথিত হইলে আয়ুষ্মান অভিয় কাত্যায়ন আয়ুষ্মান অনুরুদ্ধকে বলিলেন, উত্তম, ভদন্ত অনুরুদ্ধ, ইহার পরেও আমার এ বিষয়ে জিজ্ঞাস্য আছে। ভদন্ত, যে-সকল দেবতা আভাসম্পন্ন, তাঁহারা কী সকলেই পরিত্তাভ কিংবা কোনো দেবতা অপ্রমেয়াভ? বন্ধু কাত্যায়ন, ভবোৎপত্তির কারণানুসারে কোনো কোনো দেবতা পরিত্তাভ, আবার কোনো কোনো দেবতা অপ্রমেয়াভ।</p>
<p>ভদন্ত অনুরুদ্ধ, কী হেতু, কী প্রত্যয় যে এই দেবতারা যদিও একই দেবনিকায়ে উৎপন্ন হইয়াছেন, অথচ তাঁহাদের কেহ কেহ পরিত্তাভ, আবার কেহ কেহ অপ্রমেয়াভ?</p>
<p>তাহা হইলে, বন্ধু কাত্যায়ন, এই সম্পর্কে আমি তোমাকে পাল্টা জিজ্ঞাসা করিব। তুমি যে রকম সক্ষম, তদনুসারে ব্যাখ্যা করো। তুমি মনে করো বন্ধু কাত্যায়ন? যে ভিক্ষু এক বৃক্ষমূল মহদ্গত (বিস্তৃত) ও ধ্যানের আলম্বনরূপে সেই বিস্তৃতি স্ফুরিত করিয়া ও অভিমুখী হইয়া অবস্থান করেন, আর যে ভিক্ষু দুই বা তিন বৃক্ষমূল পরিমাণ মহদ্গত, তাহা আলম্বনরূপে স্ফুরিত করিয়া ও অভিমুখী হইয়া অবস্থান করেন-এই উভয় চিত্তভাবনার মধ্যে কোনোটি মহদ্গততর?</p>
<p>ভদন্ত, যে ভিক্ষু (ধ্যান) দুই বা তিন বৃক্ষমূল পরিমাণ মহদ্গত (বিস্তৃত) সেই বিস্তৃতি আলম্বনরূপে স্ফুরিত করিয়া ও অভিমুখী হইয়া অবস্থান করেন, তাহাই উভয় চিত্তভাবনার মধ্যে মহদ্গততর।</p>
<p>বন্ধু কাত্যায়ন, তুমি কী মনে করো? যে ভিক্ষু (ধ্যান) দুই বা তিন বৃক্ষমূল… আর যে ভিক্ষু (ধ্যান) এক গ্রামক্ষেত্র পরিমাণ মহদ্গত… কোনটি মহদ্গততর?</p>
<p>ভন্তে, যে ভিক্ষু (ধ্যান) এক গ্রামক্ষেত্র পরিমাণ মহদ্গত্ল-মহদ্গততর।</p>
<p>বন্ধু কাত্যায়ন, যে ভিক্ষু… আর যে ভিক্ষু (ধ্যান) দুই বা তিন গ্রামক্ষেত্র… মহদ্গততর?</p>
<p>ভদন্ত, যে ভিক্ষু (ধ্যান) দুই বা তিন গ্রামক্ষেত্র… মহদ্গততর।</p>
<p>বন্ধু কাত্যায়ন, তুমি কী মনে করো? যে ভিক্ষু ধ্যান দুই বা তিন গ্রামক্ষেত্র… আর যে ভিক্ষু (ধ্যান) এক মহারাজ্য পরিমাণ… মহদ্গততর?</p>
<p>ভদন্ত, যে ভিক্ষু (ধ্যান) এক মহারাজ্য… মহদ্গততর।</p>
<p>বন্ধু কাত্যায়ন, তুমি কী মনে করো?… দুই বা তিন মহারাজ্য পরিমাণ… মহদ্গততর?</p>
<p>ভদন্ত, যে ভিক্ষু (ধ্যান) দুই বা তিন মহারাজ্য পরিমাণ… মহদ্গততর।</p>
<p>বন্ধু কাত্যায়ন, তুমি কী মনে করো? যে ভিক্ষু… আর যে ভিক্ষু (ধ্যান) আসমুদ্র পৃথিবী পরিমাণ… মহদ্গততর?</p>
<p>ভদন্ত, যে ভিক্ষু (ধ্যান) আসমুদ্র পৃথিবী পরিমাণ… মহদ্গততর।</p>
<p>বন্ধু কাত্যায়ন, ইহা হেতু, ইহাই প্রত্যয় যে এই দেবতারা যদিও… কেহ কেহ অপ্রমেয়াভ।</p>
<p>উত্তম, ভদন্ত অনুরুদ্ধ, ইহার পরেও আমার জিজ্ঞাস্য আছে। যে-সকল দেবতা আভাযুক্ত তাঁহারা কি সকলেই সংক্লিষ্টাভ, কিংবা কোনো কোনো দেবতা পরিশুদ্ধাভ?</p>
<p>বন্ধু কাত্যায়ন, ভবোৎপত্তির কারণানুসারে কোনো কোনো দেবতা সংক্লিষ্টাভ, আবার কোনো দেবতা বিশুদ্ধাভ।</p>
<p>ভদন্ত অনুরুদ্ধ, কী হেতু, কী প্রত্যয় যে… বিশুদ্ধাভ?</p>
<p>বন্ধু কাত্যায়ন, তাহা হইলে আমি উপমা প্রদান করিব। কোনো কোনো বিজ্ঞ পুরুষ উপমা দ্বারা কথিত বিষয়ের অর্থ বুঝিতে পারেন। যেমন, প্রজ্জ্বলিত কোনো প্রদীপের তৈল অবিশুদ্ধ, সলিতাও অবিশুদ্ধ এবং ইহাদের অবিশুদ্ধতার কারণে প্রদীপ অস্পষ্টভাবে জ্বলে, ঠিক এইরূপে, বন্ধু কাত্যায়ন, এখানে কোনো ভিক্ষু সংক্লিষ্টাভা স্ফুরিত করিয়া ও অভিমুখী হইয়া অবস্থান করেন, তাঁহার কায়িক অপবিত্রতা অবদমিত হয়, স্ত্যানমিদ্ধ দূরীভূত হয় ও ঔদ্ধত্য কৌকৃত্য সুপ্রতিবিনীত হয় এবং তদ্রূপ হইবার দরুন তিনি অষ্পষ্টভাবে প্রজ্জ্বলিত হন না। তিনি দেহবসানে মৃত্যুর পর পরিশুদ্ধাভ দেবগণের মধ্যে উৎপন্ন হন।</p>
<p>বন্ধু কাত্যায়ন, ইহাই হেতু, ইহাই প্রত্যয়… কোনো কোনো দেবতা পরিশুদ্ধাভ।</p>
<p>এইরূপ কথিত হইলে আয়ুষ্মান অভিকাত্যায়ন আয়ুষ্মান অনুরুদ্ধকে বলিলেন, উত্তম, ভদন্ত অনুরুদ্ধ, আয়ুষ্মান অনুরুদ্ধ এইরূপ বলেন নাই : ‘আমি এইরূপ শুনিয়াছি’ বা ‘এইরূপ হওয়া উচিত’ অথচ ভদন্ত, আয়ুষ্মান অনুরুদ্ধ এইরূপ বলিয়াছেন যে এই সকল দেবতা এইরকম এবং ওই সকল দেবতা ওইরূপ। ভদন্ত, আমার এইরূপ মনে হয় : আয়ুষ্মান অনুরুদ্ধ নিশ্চয়ই পূর্ব হইতেই ওই দেবতাদের সহিত বাস করিয়াছেন, আলাপ করিয়াছেন ও সংলাপ করিয়াছেন।</p>
<p>বন্ধু কাত্যায়ন, নিশ্চয়ই তুমি শেষ কথা বলিয়াছ, আমিও তোমাকে উত্তর দিব। দীর্ঘকাল ধরিয়া আমি পূর্ব হইতেই ওই দেবতাদের সহিত বাস করিয়াছি, আলাপ করিয়াছি ও সংলাপ করিয়াছি।</p>
<p>ইহা বিবৃত হইলে আয়ুষ্মান অভিয়কাত্যায়ন পঞ্চকাঙ্গ স্থপতিকে বলিলেন, গৃহপতি, ইহা তোমার বড়ই লাভ, বড়ই সুলাভ, তোমার সন্দেহ দূর করিতে পারিয়াছি এবং ধর্মপর্যায় শ্রবণ করাইতে পারিয়াছি।</p>
<p class='endsutta'>অনুরুদ্ধ সূত্র সমাপ্ত।</p>
<footer>
<p>অনুবাদক : <span class='author'>বিনয়েন্দ্রনাথ চৌধুরী</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
