<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn72' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>৩. পরিব্রাজক-বর্গ</li>
</ul>
<h1>২. অগ্গিবচ্ছ সূত্র</h1>
</header>
<p>১৮৭. আমি এইরূপ শুনিয়াছি। এক সময় ভগবান শ্রাবস্তীতে অনাথপিণ্ডিকের আরাম জেতবনে বিহার করিতেছেন।</p>
<p>তখন বচ্ছগোত্ত পরিব্রাজক যেখানে ভগবান ছিলেন তথায় গেলেন, উপনীত হইয়া ভগবানের সাথে সম্মোদন (কুশল প্রশ্ন) করিয়া একপ্রান্তে বসিলেন, একান্তে উপবিষ্ট বচ্ছগোত্ত পরিব্রাজক ভগবানকে বলিলেন :</p>
<p>(১) “ভো গৌতম, লোক শাশ্বত (নিত্য), ইহাই সত্য, অন্য সব মোঘ (মিথ্যা); গৌতম, আপনি কি এই মতবাদী?”</p>
<p>“বচ্ছ, আমি এরূপ মতবাদী নহি : ‘লোক শাশ্বত, ইহাই সত্য অন্য সব মিথ্যা।’”</p>
<p>(২) “ভো গৌতম, লোক অশাশ্বত, ইহাই সত্য, অন্য সব মিথ্যা; গৌতম, আপনি এই মতবাদী কি?”</p>
<p>“বচ্ছ, আমি এই মতবাদীও নহি : ‘লোক অশাশ্বত, ইহাই সত্য, অন্য সব মিথ্যা।’”</p>
<p>(৩) “ভো গৌতম, লোক অন্তবান… মতবাদী?”</p>
<p>“বচ্ছ!… নহি : ‘লোক অন্তবান,… মিথ্যা।’”</p>
<p>(৪) “ভো গৌতম, লোক অনন্তবান… মতবাদী?”</p>
<p>“বচ্ছ!… নহি : ‘লোক অনন্তবান… মিথ্যা।’”</p>
<p>(৫) “ভো গৌতম, যেই জীব সেই শরীর… মতবাদী?”</p>
<p>“বচ্ছ!… নহি : ‘যেই জীব সেই শরীর… মিথ্যা।’”</p>
<p>(৬) “ভো গৌতম, জীব এক শরীর অন্য… মতবাদী?”</p>
<p>“বচ্ছ!… নহি : ‘জীব এক শরীর অন্য,… মিথ্যা।</p>
<p>(৭) “ভো গৌতম, তথাগত মৃত্যুর পর থাকে… মতবাদী?”</p>
<p>“বচ্ছ!… নহি : ‘তথাগত মৃত্যুর থাকে,… মিথ্যা।’”</p>
<p>(৮) “ভো গৌতম, তথাগত মৃত্যুর পর না থাকে… মতবাদী?”</p>
<p>“বচ্ছ!… নহি : ‘তথাগত মৃত্যুর পর না থাকে,… মিথ্যা।’”</p>
<p>(৯) “ভো গৌতম, তথাগত মৃত্যুর পর থাকেও, না থাকেও… মতবাদী?”</p>
<p>“বচ্ছ!… নহি-তথাগত মৃত্যুর পর থাকেও, না থাকেও,… মিথ্যা।’”</p>
<p>(১০) “ভো গৌতম, তথাগত মৃত্যুর পর থাকেও না, না থাকেও না,… মতবাদী?”</p>
<p>“বচ্ছ!… নহি : ‘তথাগত মৃত্যুর পর থাকেও না, না থাকেও না;… মিথ্যা।’”</p>
<p>১৮৮. “কেমন হে গৌতম, (১) লোক শাশ্বত, ইহাই সত্য, অন্য সব মিথ্যা; গৌতম, আপনি কি এই মতবাদী? ইহা জিজ্ঞাসিত হইয়া ‘বচ্ছ, আমি এই মতবাদী নহি’ ইহাই বলিতেছেন।… (১০) তথাগত মৃত্যুর পর থাকেও না, না থাকেও না, ইহাই সত্য, অন্য সব মিথ্যা; কেমন গৌতম, আপনি এই মতবাদী কি? ইহা জিজ্ঞাসিত হইয়াও ‘বচ্ছ, আমি এই মতবাদী নহি’ ইহাই বলিতেছেন। কি আদীনব (দোষ) দর্শন করিয়া হে গৌতম, আপনি এ সকল দৃষ্টি বা মতবাদসমূহ স্বীকার করেন না?”</p>
<p>১৮৯. “বচ্ছ, লোক শাশ্বত, ইহা দৃষ্টিগত (মত মাত্র), দৃষ্টি-গহণ (দুর্গম, গভীর), দৃষ্টি-কান্তার, দৃষ্টি-বিশূক (কাঁটা), দৃষ্টি-বিস্ফন্দন (চঞ্চলতা), দৃষ্টি-সংযোজন বিশেষ; ইহা ভয়ঙ্কর দুঃখময়, আঘাতময়, উপায়াসময় ও পরিদাহময়। ইহা নির্বেদ বা বিদর্শন সাধনায়, বিরাগ বা আর্য মার্গের, দুঃখ নিরোধের, ক্লেশ উপশমের, আর্য সত্যের, অভিজ্ঞতা অর্জনের, সম্বোধি লাভের ও নির্বাণ-মুক্তির জন্য সংবর্তিত হয় না, সহায়তা করে না।… সুতরাং বচ্ছ, এবম্বিধ দোষ দেখিয়াই আমি এই সমস্ত (দশবিধ) ভ্রান্ত-দৃষ্টি (মতবাদ) গ্রহণ করি নাই।”</p>
<p>“মাননীয় গৌতম, আপনার কোনো দৃষ্টিগত (মতবাদ গৃহীত) আছে কি?”</p>
<p>“বচ্ছ, তথাগতের এই দৃষ্টিগত অপসৃত হইয়াছে। বচ্ছ, তথাগতের প্রজ্ঞায় ইহা দৃষ্ট (সাক্ষাৎকৃত) হইয়াছে : ‘এই প্রকার রূপস্কন্ধ, ইহা রূপের সমুদয় (কারণ), ইহাই রূপের অন্তঃসাধন। ইহা বেদনাস্কন্ধ, ইহা বেদনার সমুদয়, ইহাই বেদনার অন্তঃসাধন। ইহা সংজ্ঞাস্কন্ধ…। ইহা সংস্কারস্কন্ধ…। ইহা বিজ্ঞানস্কন্ধ…। সেই কারণে (পঞ্চস্কন্ধের উদয়-বিলয় জানাহেতু) তথাগত সর্ববিধ (তৃষ্ণা, দৃষ্টি, মানবশে) মননের, সর্ববিধ মথিতের, যাবতীয় অহংকার (দৃষ্টি)-মমকার (তৃষ্ণা) ও মানানুশয়ের ক্ষয়, বিরাগ, নিরোধ, ত্যাগ ও পরিবর্জন-হেতু উপাদান রহিত হইয়া বিমুক্ত’, ইহাই বলিতেছি।”</p>
<p>১৯০. “ভো গৌতম, এ প্রকারে বিমুক্ত-চিত্ত ভিক্ষু কোথায় উৎপন্ন হয়?”</p>
<p>“বচ্ছ, ‘উৎপন্ন হয়’, ইহা বলা চলে না।”</p>
<p>“তবে হে গৌতম, উৎপন্ন হয় না?”</p>
<p>“বচ্ছ, ‘উৎপন্ন হয় না’, ইহাও বলা চলে না।”</p>
<p>“তবে হে গৌতম, উৎপন্ন হয়, নাও হয়?”</p>
<p>“বচ্ছ, ‘উৎপন্ন হয়, নাও হয়’, ইহাও বলা চলে না।”</p>
<p>“তবে হে গৌতম, উৎপন্ন হয় না, নাও হয় না?”</p>
<p>“বচ্ছ, ‘উৎপন্ন হয় না, নাও হয় না’, ইহাও বলা চলে না।”</p>
<p>“ভো গৌতম, এ প্রকারে বিমুক্তচিত্ত ভিক্ষু কোথায় উৎপন্ন হয়? জিজ্ঞাসিত হইয়া ‘বচ্ছ, উৎপন্ন হয়, বলা চলে না’ বলিতেছেন। তবে… বলিতেছেন। হে গৌতম, আমি বুঝিলাম না, ইহাতে আমি সম্মোহিত হইলাম। পূর্ব আলোচনায় মাননীয় গৌতম সম্বন্ধে আমার যাহা প্রসাদ (শ্রদ্ধা) মাত্র ছিল, ইদানিং আমার তাহাও অন্তর্হিত হইল।”</p>
<p>“বচ্ছ, নিশ্চয় তোমার অজ্ঞানের সম্ভাবনা আছে, সম্মোহিত হওয়া স্বাভাবিক। কারণ বচ্ছ, এই প্রত্যয়াকার (কার্য-কারণ) ধর্ম গম্ভীর, দুর্দর্শ, দুরানুবোধ্য, শান্ত, প্রণীত (উত্তম), তর্কাতীত, নিপুণ (সূক্ষ্ম), পণ্ডিত-বেদনীয়। সুতরাং তোমার ন্যায় অন্যমতাবলম্বী, অন্যমত সহিষ্ণু, ভিন্ন রুচি-সম্পন্ন, অন্যত্র প্রয়োগী (অনুশীলনকারী), মিথ্যা প্রতিপন্ন ও অন্য (অকার্য কারণবাদী) আচার্যে অনুগামীর পক্ষে সে ধর্ম জানা দুষ্কর।”</p>
<p>১৯১. “তাহা হইলে বচ্ছ, এ বিষয়ে তোমাকেই জিজ্ঞাসা করিব, তোমার যেরূপ অভিরুচি সেরূপ উহার উত্তর দিও। তাহা কী মনে করো? বচ্ছ, যদি তোমার সম্মুখে অগ্নি জলে, তুমি জানিতে পারিবে কি আমার সম্মুখে অগ্নি জ্বলিতেছে?”</p>
<p>“হে গৌতম, যদি আমার সম্মুখে অগ্নি জ্বলে তবে এই অগ্নি আমার সম্মুখে জ্বলিতেছে, ইহা আমি বলিতে পারিব।”</p>
<p>“যদি বচ্ছ, তোমাকে এরূপ জিজ্ঞাসা করা হয়, এই যে তোমার সম্মুখে অগ্নি জ্বলিতেছে, তাহা কী কারণে জ্বলিতেছে? উহা এরূপ জিজ্ঞাসিত হইয়া তুমি কি উত্তর দিবে?”</p>
<p>“এরূপ জিজ্ঞাসিত হইলে হে গৌতম, আমি উত্তর দিব, এই যে আমার সম্মুখে অগ্নি জ্বলিতেছে, তৃণকাষ্ঠ উপাদান-হেতুই জ্বলিতেছে।”</p>
<p>“যদি বচ্ছ, তোমার সম্মুখে সে অগ্নি নিভিয়া যায়, তুমি জানিতে পারিবে কি এই অগ্নি নির্বাপিত হইয়াছে?”</p>
<p>“হে গৌতম, যদি আমার সম্মুখে সে অগ্নি নির্বাপিত হয়, তবে আমি জানিব-আমার সম্মুখে এই অগ্নি নির্বাপিত হইয়াছে।”</p>
<p>“যদি বচ্ছ, তোমাকে এরূপ জিজ্ঞাসা করা হয়-তোমার সম্মুখে যে অগ্নি নির্বাপিত, সে অগ্নি এ স্থান হইতে পূর্ব, পশ্চিম, উত্তর বা দক্ষিণ কোনো দিকে গেল? এরূপ জিজ্ঞাসিত হইয়া তুমি কি উত্তর দিবে?”</p>
<p>“ভো গৌতম, ‘গেল’ এ কথা বলা চলে না। যে তৃণকাষ্ঠ উপাদান অবলম্বনে (ইন্ধনের সাহায্যে) সে অগ্নি জ্বলিয়াছিল, তাহার (উপাদানের) অবসান-হেতু এবং অন্য উপাদান আহরিত না হওয়াই অনাহার বা ইন্ধনহীন হইয়া নিভিয়া গিয়াছে, ইহাই বলা চলে।”</p>
<p>১৯২. “এইরূপে বচ্ছ, তথাগতকে (সত্ত্ব) বিজ্ঞাপিত করিবার সময় যে রূপ দ্বারা (জড়দেহ), যে বেদনা, যে সংজ্ঞা, যে সংস্কার, যে বিজ্ঞান দ্বারা (রূপী… বিজ্ঞানী বলিয়া) বিজ্ঞাপিত করা যায়; সেই রূপ, বেদনা, সংজ্ঞা, সংস্কার ও বিজ্ঞান (তৎপ্রতিবদ্ধ সংযোজন প্রহানহেতু ক্ষীণাসব) তথাগতের প্রহীন, উচ্ছিন্নমূল, শিরছিন্ন তালকাণ্ডবৎ ক্রমে অভাব প্রাপ্ত, ভবিষ্যতে অনুৎপত্তি স্বভাব হইয়াছে। বচ্ছ, তথাগত…বিজ্ঞান-সংখ্যা (ব্যবহার) বিমুক্ত হইয়াছে মহাসমুদ্রের ন্যায় গুণগম্ভীর অপরিমেয় ও দুরাবগাহ হইয়াছে। সুতরাং ‘উৎপন্ন হয়’ বলা চলে না।… উৎপন্ন হয় না, নাও হয় না’ বলা চলে না। (মুক্তপুরুষ পরিনির্বাণের সঙ্গে চতুষ্কোটি বিনিমুক্ত হইয়া যায়)।”</p>
<p>এইরূপ উক্ত হইলে বচ্ছগোত্ত পরিব্রাজক ভগবানকে বলিলেন, “ভো গৌতম, যেমন গ্রাম বা নগরের অদূরে বৃহৎ শালবৃক্ষ থাকে, অনিত্য ধর্মের প্রভাবে উহার শাখা-পত্র বিনষ্ট হয়, ত্বক-পর্পটিকাদি নষ্ট হয়, বাকল (আঁশ) বিনষ্ট হয়; সেই বৃক্ষ অপর সময়ে অপগত শাখা-পত্র, অপগত ত্বক-পর্পটিকা, অপগত বাকল শুদ্ধ ও সারে প্রতিষ্ঠিত হয়, সেইরূপ হে গৌতম, আপনার প্রাবচন (ধর্মশাস্ত্র) শাখা-পলাশ, ত্বক-পর্পটিকা, আঁশ রহিত হইয়া বিশুদ্ধ সারে প্রতিষ্ঠিত হইয়াছে।”</p>
<p>“অতি সুন্দর, ভো গৌতম, অতি চমৎকার, হে গৌতম, যেমন হে গৌতম, অধঃমুখ পাত্রকে ঊর্ধ্বমুখ করিলেন, প্রতিচ্ছন্নকে বিবৃত করিলেন। দিগ্‌ভ্রষ্টকে মার্গ প্রদর্শন করিলেন, চক্ষুষ্মান রূপ (দৃশ্য) দেখিবার নিমিত্ত অন্ধকারে তৈলপ্রদীপ ধারণ করিলেন। মাননীয় গৌতম কর্তৃক এরূপে বিবিধ পর্যায়ে ধর্ম প্রকাশিত হইল। এই আমি মাননীয় গৌতম, ধর্ম ও ভিক্ষুসংঘের শরণ গ্রহণ করিতেছি। মাননীয় গৌতম, আজ হইতে আজীবন আমাকে শরণাগত উপাসকরূপে ধারণ করুন।”</p>
<p class='endsutta'>অগ্গিবচ্ছ সূত্র সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
