<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn59' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>১. গৃহপতি-বর্গ</li>
</ul>
<h1>৯. বহু বেদনীয় সূত্র</h1>
</header>
<p>৮৮. আমি এইরূপ শুনিয়াছি। এক সময় ভগবান শ্রাবস্তীতে অনাথপিণ্ডিকের আরাম জেতবনে বাস করিতেছিলেন। তখন পঞ্চকংগ স্থপতি (সূত্রধর) যেখানে আয়ুষ্মান উদায়ী থাকেন, তথায় উপনীত হইলেন। তথায় উপস্থিত হইয়া আয়ুষ্মান উদায়ীকে অভিবাদন করিয়া একপ্রান্তে বসিলেন। একপ্রান্তে উপবিষ্ট পঞ্চকংগ স্থপতি আয়ুষ্মান উদায়ীকে বলিলেন, “ভন্তে, উদায়ি, ভগবান বেদনা কয় প্রকার বলিয়াছেন?”</p>
<p>“স্থপতি, (১) সুখ-বেদনা, (২) দুঃখ-বেদনা, (৩) অদুঃখ-অসুখ বেদনা; ভগবান এই তিন প্রকার বেদনা বলিয়াছেন।…।”</p>
<p>“ভন্তে, উদায়ি, ভগবান তিন প্রকার বেদনা বলেন নাই, দুই প্রকার বেদনা বলিয়াছেন, সুখ-বেদনা ও দুঃখ-বেদনা। ভন্তে, এই যে অদুঃখ-অসুখ বেদনা আছে, উহাকে ভগবান শান্ত, উত্তম সুখের অন্তর্গত বলিয়াছেন।”</p>
<p>দ্বিতীয়বারও আয়ুষ্মান উদায়ী পঞ্চকংগ স্থপতিকে বলিলেন, “স্থপতি, ভগবান দুই প্রকার বেদনা বলেন নাই। ভগবান তিন প্রকার বেদনা বলিয়াছেন…।”</p>
<p>দ্বিতীয়বারও পঞ্চকংগ স্থপতি আয়ুষ্মান উদায়ীকে বলিলেন, “নহে, ভন্তে, উদায়ি,… শান্ত, উত্তম সুখের অন্তর্গত বলিয়াছেন।”</p>
<p>তৃতীয়বারও আয়ুষ্মান উদায়ী…।”</p>
<p>তৃতীয়বারও পঞ্চকংগ স্থপতি…।</p>
<p>আয়ুষ্মান উদায়ী পঞ্চকংগ স্থপতিকে বুঝাইতে পারিলেন না, পঞ্চকংগ স্থপতিও আয়ুষ্মান উদায়ীকে বুঝাইতে পারিলেন না।</p>
<p>৮৯. পঞ্চকংগ স্থপতির সহিত আয়ুষ্মান উদায়ীর এই আলোচনা আয়ুষ্মান আনন্দ শুনিতে পাইলেন। তখন আয়ুষ্মান আনন্দ যেখানে ভগবান তথায় গেলেন এবং ভগবানকে অভিবাদন করিয়া একপ্রান্তে বসিলেন। একপ্রান্তে উপবিষ্ট আয়ুষ্মান আনন্দ পঞ্চকংগের সহিত আয়ুষ্মান উদায়ীর যাহা কিছু আলোচনা হইয়াছে সেই সমস্ত ভগবানকে নিবেদন করিলেন। ইহা বলা হইলে ভগবান আয়ুষ্মান আনন্দকে বলিলেন, “আনন্দ পর্যায় (কারণ) থাকা সত্ত্বেও পঞ্চকংগ স্থপতি উদায়ীর ভাষণ অনুমোদন করিল না, আর পর্যায় (কারণ) থাকা সত্ত্বেও পঞ্চকংগ স্থপতি উদায়ীর ভাষণ অনুমোদন করিল না। আনন্দ, আমি পর্যায়বশত (কারণ ভেদে) বেদনা দুই প্রকার বলিয়াছি, তিন প্রকার, পাঁচ প্রকার, ছয় প্রকার, অষ্টাদশ প্রকার, ছয়ত্রিশ প্রকার, একশ আট প্রকারও বলিয়াছি। আনন্দ, এইরূপে পর্যায়ক্রমে আমি ধর্মোপদেশ করিয়াছি। আনন্দ, আমার পর্যায়ক্রমে উপদিষ্ট ধর্মে যাহারা পরস্পরের সুভাষিত, সুকথিত বাণীকে (ধর্মকে) স্বীকার করিবে না, মানিবে না, অনুমোদন করিবে না, তাহাদের পক্ষে ইহাই প্রত্যাশিত যে (সম্ভব যে) তাহারা ভণ্ডনজাত, কলহজাত, বিবাদাপন্ন হইয়া একে অন্যকে মুখশক্তি দ্বারা বিদ্ধ করিতে করিতে বাস করিবে। আনন্দ, এইরূপে আমাকর্তৃক ধর্ম পর্যায়ক্রমে দেশিত। আনন্দ, আমার… যাহারা পরস্পরের সুভাষিত, সুকথিত বাক্যকে উত্তমরূপে স্বীকার করিবে, মনন করিবে ও অনুমোদন করিবে তাহাদের… সম্মোদন করিতে করিতে বিবাদ রহিত হইয়া ক্ষীরোদকভূত অবস্থায় একে অন্যকে প্রিয়নেত্রে দেখিয়া বাস করিবে।”</p>
<p>৯০. “আনন্দ, এই পঞ্চ কামগুণ (ভোগ)। কী কী পঞ্চ? ইষ্ট, কান্ত, মনোহর, প্রিয়স্বরূপ কামসংযুক্ত মনোরঞ্জন চক্ষু-বিজ্ঞেয় রূপ;… শ্রোত-বিজ্ঞেয় শব্দ;… ঘ্রাণ-বিজ্ঞেয় গন্ধ;… জিহ্বা-বিজ্ঞেয় রস;… কায়-বিজ্ঞেয় স্পৃষ্টব্য। আনন্দ, এই পঞ্চ কামগুণ। আনন্দ, এই পঞ্চ কামগুণের সংস্রবে যে সুখ-সৌমনস্য উৎপন্ন হয়, তাহাকেই কামসুখ বলা হয়।”</p>
<p>“আনন্দ, যদি কেহ এইরূপ বলে : প্রাণীগণ এই পর্যন্তই চরম সুখ-সৌমনস্য ভোগ করে, তাহার এই মত (সিদ্ধান্ত) আমি সমর্থন করি না। ইহার কারণ কী? আনন্দ, এই সুখ হইতে আরও সুন্দর ও উন্নততর (বিপুলতর) অপর সুখ আছে। আনন্দ, অন্য কোনো সুখ এই সুখ হইতে উজ্জ্বলতর ও উন্নততর? এখানে আনন্দ, ভিক্ষু… প্রথম ধ্যান লাভ করিয়া বাস করে। ইহাই আনন্দ, সে সুখ হইতে উজ্জ্বলতর ও উন্নততর অপর সুখ।”</p>
<p>“আনন্দ, যদি কেহ বলে… আমি সমর্থন করি না।… দ্বিতীয় ধ্যান লাভ করিয়া বাস করে।…।”</p>
<p>“আনন্দ, যদি কেহ বলে… তাহার এই মতও আমি সমর্থন করি না।… তৃতীয় ধ্যান লাভ করিয়া বাস করে।…।”</p>
<p>“আনন্দ, যদি কেহ ইহা বলে… আমি সমর্থন করি না।… চতুর্থ ধ্যান লাভ করিয়া বাস করে।…।”</p>
<p>“এইরূপে আনন্দ,… আকাশ-অনন্ত-আয়তন লাভ করিয়া বাস করে।…।… বিজ্ঞান-অনন্ত-আয়তন লাভ করিয়া বাস করে।…।… আকিঞ্চনায়তন লাভ করিয়া বাস করে।…।… নৈবসংজ্ঞা-না-অসংজ্ঞায়তন লাভ করিয়া বাস করে।…। আনন্দ, এখানে নৈবসংজ্ঞা-না-অসংজ্ঞায়তন সর্বতোভাবে অতিক্রমপূর্বক সংজ্ঞাবেদয়িত নিরোধকে অধিগত হইয়া বাস করে। ইহাই আনন্দ, সে সুখ হইতে উজ্জ্বলতম ও উন্নততম-অপর সুখ।”</p>
<p>৯১. “আনন্দ, সম্ভবত অন্যতীর্থিয় পরিব্রাজকগণ বলিতে পারেন, ‘শ্রমণ গৌতম সংজ্ঞা বেদয়িত নিরোধ সম্বন্ধে বলেন, তাহাও সুখময় বলিয়া থাকেন। উহা কী? উহা কী প্রকার?’ এইরূপবাদী অন্যতীর্থিয়গণকে ইহা বলা উচিত : ‘বন্ধুগণ, ভগবান সুখ-বেদনা সম্পর্কেই উহাকে সুখময় বলেন নাই। কিন্তু বন্ধুগণ, যেখানে যেখানে (বেদয়িত বা অবেদয়িত) সুখ উপলব্ধ হয়, তথায় তাহাকেই তথাগত সুখান্তর্গত বলিয়া থাকেন’।”</p>
<p>ভগবান ইহা বলিলেন, আয়ুষ্মান আনন্দ সন্তুষ্টচিত্তে ভগবানের ভাষণ অভিনন্দন করিলেন।</p>
<p class='endsutta'>বহু বেদনীয় সূত্র সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
