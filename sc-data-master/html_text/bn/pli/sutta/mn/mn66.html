<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn66' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>২. ভিক্ষু-বর্গ</li>
</ul>
<h1>৬. লকুটিকোপম সূত্র</h1>
</header>
<p>১৪৮. আমি এইরূপ শুনিয়াছি। এক সময় ভগবান অঙ্গুত্তরাপ দেশে আপণ নামক অঙ্গুত্তরাপবাসীদের নিগমে বাস করিতেছেন। তখন ভগবান পূর্বাহ্ণ সময়ে নিবাসন পরিধান করিয়া পাত্র-চীবর লইয়া আপণে পিণ্ডাচরণে প্রবেশ করিলেন। আপণে পিণ্ডাচরণ (ভিক্ষা) করিয়া ভোজনের পর পিণ্ডপাত (ভিক্ষাচর্যা) হইতে প্রত্যাবর্তনের সময় দিবাবিহারের নিমিত্ত অন্যতর গহন বনে উপনীত হইলেন, সেই গহন বনে প্রবিষ্ট হইয়া এক বৃক্ষমূলে দিবাবিহারার্থ বসিলেন।</p>
<p>আয়ুষ্মান উদায়িও পূর্বাহ্ণ সময় নিবাসন পরিধান করিয়া পাত্র-চীবর লইয়া আপণে পিণ্ডাচরণে প্রবিষ্ট হইলেন। তথায় পিণ্ডাচরণ করিয়া ভোজনের পর প্রত্যাবর্তনের সময় যেখানে সেই বন গহন তথায় উপস্থিত হইলেন দিবাবিহারের জন্য। সেই বন গহনে যাইয়া এক বৃক্ষমূলে দিবাবিহারের জন্য বসিলেন। তখন নিভৃতে ধ্যাননিমগ্ন আয়ুষ্মান উদায়ির এইরূপ চিত্তবিতর্ক উৎপন্ন হইল : “অহো, ভগবান আমাদের বহু দুঃখের অপহারক। অহো, ভগবান আমাদের বহু সুখধর্মের উপহারক। অহো, ভগবান আমাদের বহু অকুশলের অপহারক। অহো, ভগবান আমাদের বহু কুশলের উপহারক।”</p>
<p>১৪৯. তখন আয়ুষ্মান উদায়ি সায়ংকালীন ফলসমাপত্তি ধ্যান হইতে উঠিয়া যেখানে ভগবান আছেন সেখানে গেলেন, গিয়া তাঁহাকে অভিবাদনপূর্বক একান্তে বসিলেন। একান্তে উপবিষ্ট আয়ুষ্মান উদায়ি ভগবানকে ইহা বলিলেন :</p>
<p>“ভন্তে, আজ নির্জনে ধ্যানাবস্থায় আমার চিত্তে এই পরিবিতর্ক উৎপন্ন হইয়াছে : ‘অহো, ভগবান আমাদের… উপহারক।’ ভন্তে, পূর্বে আমরা সন্ধ্যা, সকাল, দ্বিপ্রহর ও বিকালে ভোজন করিতাম। সেই সময় ভগবান যখন ভিক্ষুদিগকে আহ্বান করিলেন, ‘ভিক্ষুগণ, তোমরা দ্বিপ্রহরের পর বিকাল ভোজন ত্যাগ করো।’ ভন্তে, সেই সময় আমার চিত্তে অন্যথাভাব ও দৌর্মনস্য সঞ্চার হইয়াছিল। যে সময় শ্রদ্ধাবান গৃহপতিরা মধ্যাহ্নের পর বিকালে যে উৎকৃষ্ট খাদ্য-ভোজ্য দিতেছেন, উহাও ভগবান আমাদিগকে ত্যাগ করিতে বলিলেন, উহাও সুগত আমাদিগকে ছাড়িতে বলিলেন। ভন্তে, তখন আমরা শুধু ভগবানের প্রতি প্রেম, গৌরব, লজ্জা ও সঙ্কোচবশত দ্বিপ্রহরের পর এইরূপ বিকাল ভোজন ত্যাগ করিয়াছিলাম। ভন্তে, তখন আমরা সন্ধ্যা ও প্রাতে ভোজন করিতাম। অতঃপর এমন সময় আসিল ভগবান ভিক্ষুদিগকে আহ্বান করিলেন, ‘ভিক্ষুগণ, তোমরা এখন রাত্রের বিকাল ভোজন ত্যাগ করো।’ ভন্তে, আমার চিত্তে অন্যথাভাব হইল, দৌর্মনস্য জন্মিল। এই দ্বিবিধ ভাতের মধ্যে যাহা উৎকৃষ্টতর সজ্জিত ভগবান আমাদিগকে তাহাও ত্যাগ করিতে বলিতেছেন, সুগত তাহারও প্রহান বলিতেছেন। পূর্বে (একবার) ভন্তে, কেহ দিবায় সূপযোগ্য বস্তু লাভ করিয়া বলিতেন, ‘এখন ইহা রাখিয়া দাও, সন্ধ্যাবেলায় আমরা সকলে সমবেতভাবে ভোগ করিব।’ ভন্তে, যাহা কিছু উত্তম রান্না সংখতিয় তাহা রাত্রিতেই অধিক হয়, দিনে স্বল্পমাত্র। সুতরাং তখন আমরা ভগবানের প্রতি শুধু প্রেম, গৌরব, লজ্জা ও সঙ্কোচবশত এইরূপ রাত্রির বিকাল ভোজন (অনিচ্ছায়) ছাড়িয়াছিলাম।”</p>
<p>“ভন্তে, পূর্বে ভিক্ষুগণ রাত্রির ঘনান্ধকারে ভিক্ষাচরণ করিতেন, (সেই সময় তাঁহারা) চন্দনিকায় প্রবেশ করিতেন, গর্তে (ওলিগল্ল) পতিত হইতেন, কণ্টকাবর্তে উঠিতেন, সুপ্ত গাভীর উপর আরোহণ করিতেন, কৃতকর্মা (স্বীয় কর্ম যাঁরা করিয়াছেন) ও অকৃতকর্মা চোরের সহিতও তাঁহাদের সম্মিলন ঘটিত, ভ্রষ্টা মাতৃগ্রাম (স্ত্রীজাতি) তাহাদিগকে অসদাচরণের জন্য আহ্বান করিত। পূর্বে এক সময় ভন্তে, রাত্রির ঘনান্ধকারে ভিক্ষাচরণ করিতেছিলাম, এক স্ত্রীলোক ভাজন ধুইবার সময় বিদ্যুতালোকে আমাকে দেখিতে পাইল। আমাকে দেখিয়া সে ভয়ে চীৎকার করিয়া উঠিল-আমার সর্বনাশ, নিশ্চয় পিশাচ!, আমাকে (অব্‌ভূন্মে পিসাচো বত মং) খাইতে আসিল!!, এইরূপ বলিলে আমি ভন্তে, সে স্ত্রীকে বলিলাম, ‘ভগিনী, আমি পিশাচ নহি, ভিক্ষার জন্য ভিক্ষু দাঁড়াইয়াছি।’ তখন সে বলিল, ভিক্ষুর মা মরে, ভিক্ষুর বাপ মরে (আমাদের কী?), ভিক্ষু, বরং তোমার পক্ষে গোহত্যার তীর্ণ ছুরি দ্বারা নিজের পেট কাটাই ভালো, তথাপি রাত্রির ঘনান্ধকারে পেটের দায়ে ভিক্ষা করা উচিত নহে।’ ভন্তে, সে কথা স্মরণ করিতেই আমার মনে হয় : ‘অহো, ভগবান আমাদের বহু অকুশল ও বহু দুঃখ-ঝঞ্ঝাটের অপসারণ করিয়াছেন। অহো, ভগবান আমাদের বহুবিধ কুশলের ও সুখ-শান্তির বিধান করিয়াছেন।’”</p>
<p>১৫০. “এইরূপই, উদায়ি, এখানে কোনো কোনো মোঘপুরুষেরা আমা কর্তৃক ‘ইহা পরিত্যাগ করো’ কথিত হইলে তাহারা বলে, ‘এ কী? এ সামান্য বিষয়ে, এক তুচ্ছ বিষয়ে এই শ্রমণ অত্যুৎসাহ দেখাইতেছেন? তাহারা ইহাও ত্যাগ করে না। অধিকন্তু আমার প্রতি অসন্তোষ উৎপন্ন করে। কিন্তু উদায়ি, যাহারা শিক্ষাকামী তাহাদের পক্ষে উহা (প্রহীতব্য বিষয়) শক্তবন্ধন, দৃঢ়বন্ধন, স্থিরবন্ধন, অপূতিবন্ধন, স্থূল কলিঙ্গর (পশুর গলায় বাঁধিবার কাষ্ঠখ-)-বিশেষ। যেমন উদায়ি, পূতিলতার বন্ধনে আবদ্ধ লাটুকিকা (পক্ষীবিশেষ) পক্ষী, তাহাতেই বধ, বন্ধন বা মরণ প্রাপ্ত হয়। উদায়ি, যে ব্যক্তি এরূপ বলে, ‘যে পূতিলতা বন্ধনে আবদ্ধ লাটুকিকা পক্ষী তাহাতেই বধ, বন্ধন ও মৃত্যুবরণ করে, তার পক্ষে উহা অবল-বন্ধন, দুর্বল-বন্ধন, পূতি-বন্ধন, অসার-বন্ধনমাত্র।’ কেমন উদায়ি, এরূপ বলিলে সে ঠিক বলিতেছে কি?”</p>
<p>“ঠিক নহে, ভন্তে, যে পূতিলতার বন্ধনে আবদ্ধ লটুকিকা তাহাতেই বধ, বন্ধন ও মৃত্যুমুখে পতিত হইতেছে; তার পক্ষে উহা দুচ্ছেদ্য, শক্ত বন্ধন… স্থূল কলিঙ্গর সদৃশ।”</p>
<p>“এইরূপই উদায়ি, কোনো কোনো মোঘপুরুষেরা আমা কর্তৃক ‘ইহা পরিত্যাগ কর’ কথিত হইলে… স্থূল সদৃশ।”</p>
<p>১৫১. “উদায়ি, কোনো কোনো কুলপুত্র ‘ইহা ত্যাগ কর’ আমাকর্তৃক উক্ত হইলে তাহারা এরূপ বলে : এই সামান্য, তুচ্ছ, ত্যাজ্য বিষয়ের কী কথা যাহা ছাড়িবার জন্য ভগবান বলিলেন, যাহার ত্যাগের জন্য ভগবান বলিলেন?’ তাহারা উহাও ত্যাগ করে এবং আমার প্রতি অসন্তোষ পোষণ করে না। যে-সকল ভিক্ষু শিক্ষাকামী তাহারা উহা ত্যাগ করিয়া নিরুদ্বেগে পতিত লোমে (নিরাশঙ্ক চিত্তে) পরদবৃত্তি মৃগের সমান (প্রত্যাশাহীন) চিত্তে বসবাস করে। উদায়ি, তাহাদের জন্য উহা অবল-বন্ধন,… অসার-বন্ধন।”</p>
<p>“যেমন উদায়ি, ঈশাদন্ত, মহাদেহ, সংগ্রামাবচর, দৃঢ় রজ্জু বন্ধনে আবদ্ধ উত্তম জাতের রাজকীয় হস্তী সামান্যমাত্র শরীর সঞ্চালন করিয়া সেই বন্ধনসমূহ ছিন্ন করে, পদদলিত করে এবং যথেচ্ছা গমন করে। উদায়ি, যে ব্যক্তি এরূপ বলে : ঈশাদন্ত,… হস্তী সামান্যমাত্র শরীর সঞ্চালন দ্বারা সেই বন্ধন ছিন্ন করিয়া ইচ্ছামত চলিয়া যায়। উহা শক্তবন্ধন… স্থূল কলিঙ্গর।’ এইরূপ বলিলে উদায়ি, তাহা সে ঠিক বলিতেছে কি?”</p>
<p>“নহে, ভন্তে, রাজকীয় হস্তী সামান্যমাত্র শরীর সঞ্চালন দ্বারা যে বন্ধন ছিন্ন করিয়া চলিয়া যায়… তাহার পক্ষে উহা অবল-বন্ধন… অসার-বন্ধন।”</p>
<p>১৫২. “যেমন উদায়ি, কোনো দরিদ্র, নিঃস্ব, অনাঢ্য পুরুষ, তাহার এক জীর্ণ-শীর্ণ, কাক প্রবেশক্ষম, ছিদ্রযুক্ত, ক্ষুদ্র, পর্ণকুটির আছে; এক উঁচু-নীচু বিশ্রী মঞ্চ আছে, এক কলসীতে ধান্যবৎ নিকৃষ্ট বীজ আছে এবং এক বীভৎস ভার্যা আছে। সে সংঘারামে হস্ত-পদ ধৌত ও মনোজ্ঞ ভোজন গ্রহণের পর শীতল ছায়ায় উপবিষ্ট ধ্যান নিরত ভিক্ষুকে দেখিতে পাইল। তখন তাহার মনে সংকল্প হইল : ‘অহো, শ্রামণ্যই সুখময়, অহো, শ্রমণভাবই আরোগ্য করো। অহো, কখন আমিও কেশশ্মশ্রু মুণ্ডন করিয়া কাষায় বস্ত্র পরিধানপূর্বক আগার হইতে অনাগারিক প্রব্রজ্যা গ্রহণ করিতে পারিব?’ সে তাহার সেই জীর্ণকুটির, ভগ্নমঞ্চ, সামান্য সঞ্চয় ও কুৎসিত ভার্যা ত্যাগ করিয়া আগার হইতে অনাগারিক প্রব্রজ্যা গ্রহণে সমর্থ হইল না। উদায়ি, যদি কেহ বলে : ‘যে বন্ধনে আবদ্ধ হইয়া সে প্রব্রজিত হইতে অক্ষম হইল, উহা তাহার পক্ষে অবল-বন্ধন… অসার-বন্ধন মাত্র।’ এইরূপ বলিলে সে কি উহা ঠিক কথাই বলিল?”</p>
<p>“নহে, ভন্তে, যেই বন্ধনে আবদ্ধ হইয়া সে সেই জীর্ণকুটির… কুৎসীত ভার্যা ত্যাগ করিয়া… প্রব্রজিত হইতে অসমর্থ হইল, উহা তাহার পক্ষে শক্তবন্ধন… স্থূল কলিঙ্গর।”</p>
<p>“সেইরূপই উদায়ি, কোনো কোনো মোঘপুরুষ ‘ইহা ছাড়’ বলিলে বিরক্ত হয়… অথচ ইহা তাহার পক্ষে দৃঢ়বন্ধন… স্থূল কলিঙ্গর স্বরূপ।”</p>
<p>১৫৩. “যেমন উদায়ি, আঢ্য, ধনবান, মহাভোগশালী কোনো গৃহপতি বা গৃহপতি পুত্রের বহুসংখ্যক স্বর্ণ-নিষ্কের (মুদ্রার) সঞ্চয় আছে, অনেকসংখ্যক ধান্যশকট, অনেকসংখ্যক ক্ষেত্র, অনেকসংখ্যক দ্রব্য, অনেকসংখ্যক ভার্যা, দাস ও দাসীর সঞ্চয় আছে। সে একদিন সংঘারামে ভিক্ষুকে দেখিতে পাইল যে মনোজ্ঞ ভোজন আহার করিয়া সুধৌত হস্ত-পদে সুশীতল ছায়ায় উপবিষ্ট অবস্থায় ধ্যানে নিরত আছেন। তখন তাহার মনে হইল : ‘অহো, শ্রামণ্যই সুখময়, অহো, শ্রামণ্যই আরোগ্য করো,… কখন আমি আগার হইতে অনাগারিক প্রব্রজ্যা গ্রহণ করিতে পারি!’ অতঃপর সে বহুসংখ্যক স্বর্ণ মুদ্রার সঞ্চয়… দাস ও দাসীর সঞ্চয় ত্যাগ করিয়া কেশশ্মশ্রু… প্রব্রজ্যা করিতে সক্ষম হইল। উদায়ি, তখন যদি কেহ বলে : ‘যে বন্ধনে সে আবদ্ধ… আপনার সেই ধনরাশি ও দাস-দাসীসমূহ ত্যাগ করিয়া প্রব্রজিত হইতে সমর্থ হইল, উহা তাহার শক্তবন্ধন… স্থূল কলিঙ্গর।’ এইরূপ বলিলে সে কি উদায়ি, ঠিক বলিবে?”</p>
<p>“না, ভন্তে, সেই গৃহপতি… যে বন্ধনে আবদ্ধ… আপনার দাস-দাসীর সঞ্চয় ত্যাগ করিয়া প্রব্রজিত হইতে সমর্থ হইল, উহা তাহার পক্ষে অবল-বন্ধন… অসার-বন্ধনবিশেষ।”</p>
<p>১৫৪. “উদায়ি, জগতে চারি প্রকার পুরুষ-পুদ্গল বিদ্যমান। সেই চারি পুদ্গল কী কী? (১) এখানে উদায়ি, কোনো পুদ্গল উপধি প্রহাণের নিমিত্ত, উপধি পরিবর্জনের নিমিত্ত প্রতিপন্ন (উদ্যোগী) হয়। উপধি প্রহাণার্থ ও উপধি পরিবর্জনার্থ প্রতিপন্নকে যদি উপধি (সংযুক্ত) সংকল্প (বিতর্ক) রাশি বশীভূত করে, উহাদিগকে সে স্বীকার করে-ত্যাগ করে না, অপসারণ করে না, অন্ত করে না, সমুচ্ছেদ করে না; তবে উদায়ি, আমি বলিব এ ব্যক্তি ক্লেশসংযুক্ত-বিসংযুক্ত নহে। ইহার কারণ কী? উদায়ি, এ ব্যক্তির ইন্দ্রিয়-নানাত্বই কারণ, ইহা আমার সুবিদিত। (২) এখানে উদায়ি, কোনো ব্যক্তি উপধি গ্রহণের নিমিত্ত… প্রতিপন্ন হয়। কিন্তু তাহাকে উপধি সংযুক্ত সংকল্প বশীভূত করে। সে উহাদিগকে স্বীকার করে না-ত্যাগ করে, অপসারণ করে, বিনাশ করে, সমুচ্ছেদ করে। উদায়ি, এই ব্যক্তিকেও আমি… ইহার কারণ কী? এই ব্যক্তির মধ্যে ইন্দ্রিয়ের নানাত্ব আছে, ইহা আমার সুবিদিত। (৩) উদায়ি, এখানে… স্মৃতি সম্মোহ (বিভ্রম) বশত ক্কচিৎ-কদাচিৎ উপধি অনুগামী সংকল্প তাহাকে বশীভূত করে, ওই বিষয়ে স্মৃতি ধীরে উৎপন্ন হয়; কিন্তু উহাকে শীঘ্র শীঘ্র ত্যাগ করে, অপসারণ করে, বিনাশ…। যেমন উদায়ি, কোনো ব্যক্তি দিনের তাপে… নিক্ষেপ করে। উদায়ি, জলবিন্দুর পতন ধীরে ধীরে হয়, অথচ তাহা সত্বর পরিক্ষয় হয়-নিঃশেষে শুকাইয়া যায়। সেইরূপই উদায়ি, এখানে কেহ ক্বচিৎ কদাচিৎ স্মৃতিভ্রমবশত উপধি অনুগামী সংকল্পের বশীভূত হয়,… উদায়ি, আমি এই পুদ্গলকে সংযুক্ত বলি-বিসংযুক্ত নহে।… ইহা আমার বিদিত। (৪) উদায়ি, এখানে কোনো কোনো পুদ্গল উপধি (পঞ্চস্কন্ধ) দুঃখের মূল, ইহা বিদিত হইয়া, উপধি সংক্ষয়ে (নির্বাণে) বিমুক্ত নিরুপধি (ক্লেশ) বিহীনও হয়। উদায়ি, কেবল এই ব্যক্তিকেই আমি বিসংযুক্ত বলি-সংযুক্ত নহে। তাহার কারণ কী? উদায়ি, তাঁহার ইন্দ্রিয়ের বিভিন্নত্ব আছে, ইহা আমার সুবিদিত।”</p>
<p>১৫৫. “উদায়ি, এই পঞ্চবিধ কামগুণ। কোনো পঞ্চবিধ? চক্ষুবিজ্ঞেয় ইষ্ট, কান্ত, মনোজ্ঞ, প্রিয়জাতি কামসংযুক্ত রঞ্জনীয় রূপ (দৃশ্য); শ্রোতবিজ্ঞেয় শব্দ, ঘ্রাণবিজ্ঞেয় গন্ধ, জিহ্বাবিজ্ঞেয় রস ও কায়বিজ্ঞেয় স্পৃষ্টব্য। উদায়ি, এই পঞ্চবিধ কামগুণ (বন্ধন)। উদায়ি, এই পঞ্চ কামগুণের দরুন যে সুখ-সৌমনস্য উৎপন্ন হয়, ইহাকেই কামসুখ অশুচি (মীঢ়) সুখ, প্রাকৃতজন সেবিত সুখ, অনার্যসুখ বলা হয়। ইহা অসেবনীয়, অভাবনীয় ও বৃদ্ধির অযোগ্য কথিত হয়, এই সুখকে ভয় করা উচিত বলিতেছি।”</p>
<p>১৫৬. উদায়ি, এ ক্ষেত্রে ভিক্ষু কাম হইতে পৃথক হইয়া… প্রথম ধ্যান লাভ করিয়া বাস করে। দ্বিতীয় ধ্যান…। তৃতীয় ধ্যান…। চতুর্থ ধ্যান লাভ করিয়া বাস করে। ইহাই নৈষ্কাম্যসুখ, প্রবিবেকসুখ, (রাগাদি) উপশমজনিত সুখ, সম্বোধি (লোকোত্তরমার্গ) সুখ নামে কথিত হয়, ইহা সেবনীয়, ভাবনীয় ও বহুল করণীয়। এই সুখ লাভে ভয় না করা উচিত বলিতেছি।”</p>
<p>“এখানে উদায়ি, ভিক্ষু কাম হইতে পৃথক হইয়া… প্রথম ধ্যান লাভ করিয়া বিহার করে। উদায়ি, ইহাকেও আমি চঞ্চল বলিতেছি। এখানে চাঞ্চল্যের বিষয় কী? তথায় (প্রথম ধ্যানে) যে বিতর্ক-বিচার অনিরুদ্ধ রহিয়াছে, ইহাই তাহাতে চাঞ্চল্যের কারণ। উদায়ি, ভিক্ষু এখানে… দ্বিতীয় ধ্যান লাভ করিয়া বিহার করে। উদায়ি, ইহাও আমি চাঞ্চল্যের বিষয় বলিতেছি। তথায় চাঞ্চল্যের বিষয় কী? তথায় যে প্রীতি-সুখ অনিরুদ্ধ রহিয়াছে, ইহাই চাঞ্চল্যের বিষয়। উদায়ি, এখানে ভিক্ষু প্রীতির প্রতিও বিরাগ-হেতু… তৃতীয় ধ্যান লাভ করিয়া বাস করে। ইহাও আমি চাঞ্চল্যের বিষয় বলিতেছি। তথায় চাঞ্চল্যের বিষয় কী? তাহাতে যে উপেক্ষা-সুখ অনিরুদ্ধ রহিয়াছে, ইহাই তথায় চাঞ্চল্যের বিষয়। উদায়ি, এখানে সুখ-দুঃখের প্রহীন-হেতু… চতুর্থ ধ্যান লাভ করিয়া বিহার করে। উদায়ি, ইহাকেই আমি চাঞ্চল্যহীন বলিতেছি।”</p>
<p>“এখানে উদায়ি, ভিক্ষু প্রথম ধ্যান লাভ করিয়া বাস করে। ইহাকে উদায়ি, আমি অপর্যাপ্ত (অননং) মনে করিতে বলি, ত্যাগ কর বলি, অতিক্রম কর বলি। উহার সমতিক্রম কী? এখানে উদায়ি, ভিক্ষু দ্বিতীয় ধ্যান লাভ করিয়া বাস করে, ইহাই তাহার সমতিক্রম। কিন্তু উদায়ি, ইহাকেও আমি অপর্যাপ্ত বলি, ত্যাগ কর বলি, সমতিক্রম করিয়া যাও বলি।…পূ… তৃতীয় ধ্যান লাভ করিয়া বাস করে। ইহা দ্বিতীয় ধ্যানের সমতিক্রম। ইহাকেও আমি অতিক্রম করিয়া যাও বলি। ইহার সমতিক্রম কী?… চতুর্থ ধ্যান প্রাপ্ত হইয়া বিহার করে। ইহাই তৃতীয় ধ্যানের সমতিক্রম। ইহাকেও…।… আকাশ-অনন্ত-আয়তন… বিজ্ঞান-অনন্ত-আয়তন…।… আকিঞ্চনায়তন…।… নৈবসংজ্ঞা-না-অসংজ্ঞায়তন ধ্যান প্রাপ্ত হইয়া অবস্থান করে। ইহা উহার সমতিক্রম। উদায়ি, ইহাকেও আমি অপর্যাপ্ত বলিতেছি। ইহার সমতিক্রম কি? এখানে উদায়ি, ভিক্ষু নৈবসংজ্ঞা-না-অসংজ্ঞায়তনকে সর্বথা অতিক্রম করিয়া সংজ্ঞা-বেদয়িত নিরোধকে উপলব্ধি করিয়া বিহার করে। ইহাই উহার সমতিক্রম। এই প্রকারে, উদায়ি, আমি নৈবসংজ্ঞা-না-অসংজ্ঞায়তনেরও প্রহান বলিতেছি। উদায়ি, সূক্ষ্ম-স্থূল এমন কোনো সংযোজন (বন্ধন) তুমি দেখিতেছ কি আমি যাহার প্রহান বলি নাই?” “না, ভন্তে,”</p>
<p>ভগবান ইহা বলিলেন। সন্তুষ্টচিত্তে আয়ুষ্মান উদায়ি ভগবানের ভাষণ অভিনন্দন করিলেন।</p>
<p class='endsutta'>লকুটিকোপম সূত্র সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
