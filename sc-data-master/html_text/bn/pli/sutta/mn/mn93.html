<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn93' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>৫. ব্রাহ্মণ-বর্গ</li>
</ul>
<h1>৩. অশ্বলায়ন সূত্র</h1>
</header>
<p class='evam'>(বর্ণব্যবস্থার খণ্ডন)</p>
<p>৪০১. আমি এইরূপ শুনিয়াছি। এক সময় ভগবান শ্রাবস্তীতে অনাথপিণ্ডিকের জেতবন আরামে বাস করিতেছেন। সেই সময় বিভিন্ন রাজ্যবাসী ব্রাহ্মণদের মধ্যে পঞ্চশত পরিমাণ ব্রাহ্মণ কোনো কার্যোপলক্ষে শ্রাবস্তীতে বাস করিতেন। তখন সেই ব্রাহ্মণদের এই চিন্তা উদয় হইল : “এই শ্রমণ গৌতম চারি বর্ণের শুদ্ধি (চাতুর্বণ্য শুদ্ধি) সম্বন্ধে প্রচার করেন। এ বিষয়ে শ্রমণ গৌতমের সহিত কে প্রতিবাদ (তর্ক) করিতে সমর্থ হইবে?”</p>
<p>সেই সময় শ্রাবস্তীতে অশ্বলায়ন নামক মুণ্ডিত শির তরুণ মানব (বিদ্যার্থী) বাস করিতেন। তিনি নিঘণ্টু-কেটুভ (কল্প) ও অক্ষর-প্রভেদ (শিক্ষা) সহিত ত্রিবেদ তথা পঞ্চম ইতিহাসে পারগূ, আর পদক (কবি), বৈয়াকরণ, লোকায়ত, মহাপুরুষ-লক্ষণে নিপুণ ছিলেন। তখন সেই ব্রাহ্মণের মনে হইল : “এই শ্রাবস্তীতে অশ্বলায়ন… মানব বাস করেন, তিনি শ্রমণ গৌতমের সাথে এই বিষয়ে প্রতিবাদ করিতে সমর্থ হইবেন।”</p>
<p>তখন সেই ব্রাহ্মণগণ যেখানে অশ্বলায়ন মানব থাকেন সে-স্থানে গেলেন এবং অশ্বলায়ন মানবকে বলিলেন, “অশ্বলায়ন, এই শ্রমণ গৌতম চাতুর্বর্ণ্য শুদ্ধি প্রচার করেন। মাননীয় অশ্বলায়ন, আপনি আসুন, শ্রমণ গৌতমের সহিত এ বিষয়ে প্রতিবাদ করুন।”</p>
<p>এই প্রকার উক্ত হইলে অশ্বলায়ন মানব সেই ব্রাহ্মণদিগকে বলিলেন, “ওহে মহাশয়গণ, শ্রমণ গৌতম ধর্ম (যথাভূত) বাদী, ধর্মবাদীরা দুষ্প্রতিমন্ত্য, আমাদের মত লোকের প্রতিবাদের আযোগ্য হন। আমি শ্রমণ গৌতমের সহিত এ বিষয়ে প্রতিবাদ করিতে সমর্থ হইব না।”</p>
<p>দ্বিতীয়বারও সেই ব্রাহ্মণেরা তরুণ অশ্বলায়নকে বলিলেন, “…। মাননীয় অশ্বলায়নের পরিব্রাজক বিধান উত্তমরূপে অভিজ্ঞাত ও আচরিত হইয়াছে।”</p>
<p>[দ্বিতীয়বারও অশ্বলায়ন ওইভাবে প্রত্যাখ্যান করিলেন।]</p>
<p>তৃতীয়বারও… বলিলেন, “আসুন… শ্রমণ গৌতমের সাথে এ বিষয়ে প্রতিবাদ করুন। মাননীয় অশ্বলায়ন পরিব্রাজকের বিধান আচরণ করিতেছেন। মাননীয় অশ্বলায়ন বাক্‌যুদ্ধে পরাজিত না হইয়াই পরাজয় স্বীকার করিবেন না।”</p>
<p>এইরূপ উক্ত হইলে যুবক অশ্বলায়ন সেই ব্রাহ্মণদিগকে বলিলেন, “মহাশয়গণ, নিশ্চয় আমি জয়লাভ করিব না, শ্রমণ গৌতম ধর্মবাদী। ধর্মবাদীরা প্রতিবাদের অযোগ্য হন। আমি শ্রমণ গৌতমের সহিত এই আলোচনায় প্রতিবাদ করিতে সমর্থ হইব না। তথাপি আপনাদের অনুরোধে আমি যাইব।”</p>
<p>৪০২. তখন অশ্বলায়ন মানব বৃহৎ ব্রাহ্মণসংঘের সহিত যেখানে ভগবান আছেন সেখানে উপনীত হইলেন এবং ভগবানের সাথে সম্মোদন করিয়া একপ্রান্তে উপবেশন করিলেন। একপ্রান্তে উপবিষ্ট অশ্বলায়ন মানব ভগবানকে ইহা বলিলেন, “ভো গৌতম, ব্রাহ্মণেরা এরূপ বলেন, ‘ব্রাহ্মণই শ্রেষ্ঠবর্ণ, অন্যবর্ণ হীন। ব্রাহ্মণই শুক্লবর্ণ, অপরবর্ণ কৃষ্ণ। ব্রাহ্মণেরাই শুদ্ধ হন, অব্রাহ্মণেরা নহে। ব্রাহ্মণেরাই ব্রহ্মার ঔরস-পুত্র, মুখ হইতে উৎপন্ন, ব্রহ্মজ, ব্রহ্ম-নির্মিত ব্রহ্মের দায়াদ।’ এ বিষয়ে প্রভু গৌতম কী বলেন?”</p>
<p>“বস্তুত অশ্বলায়ন, ব্রাহ্মণদের ব্রাহ্মণীদিগকে ঋতুমতী হইতে, গর্ভধারণ করিতে, প্রসব করিতে ও স্তন্যপান করাইতে দেখা যায়, তাহারা ব্রাহ্মণীযোনিজ হইয়াই এইরূপ বলে : ‘ব্রাহ্মণেরাই শ্রেষ্ঠবর্ণ… ব্রহ্ম-দায়াদ।’”</p>
<p>“যদিও প্রভু গৌতম ইহা বলিতেছেন, তথাপি ব্রাহ্মণেরা এ ধারণা পোষণ করেন : ‘ব্রাহ্মণই শ্রেষ্ঠবর্ণ… ব্রহ্ম-দায়াদ।’”</p>
<p>৪০৩. “তাহা কী মনে করো, অশ্বলায়ন, তুমি শুনিয়াছ কি? যবন কম্বোজ আর অপর প্রত্যন্ত জনপদসমূহে আর্য (প্রভু) আর দাস দুই বর্ণই আছে; তথায় আর্য হইয়া দাস হয়, দাস হইয়াও আর্য হইয়া থাকে।”</p>
<p>“হ্যাঁ, ভো, আমি শুনিয়াছি…।”</p>
<p>“অশ্বলায়ন, এ বিষয়ে ব্রাহ্মণদের কী বল, কী অধিকার যে তাহারা এরূপ বলিবে, ‘ব্রাহ্মণই শ্রেষ্ঠবর্ণ, অপরবর্ণ হীন…’?”</p>
<p>“যদিও প্রভু গৌতম এরূপ বলিতেছেন, তথাপি ব্রাহ্মণেরা এ বিষয়ে এই ধারণাই পোষণ করেন : ‘ব্রাহ্মণই শ্রেষ্ঠবর্ণ… ব্রহ্ম-দায়াদ।’”</p>
<p>৪০৪. “তাহা কী মনে করো, অশ্বলায়ন, ক্ষত্রিয়ও যদি প্রাণিহিংসাকারী, চোর, ব্যভিচারী, মিথ্যাবাদী, পিশুনভাষী, কর্কশভাষী, সম্প্রলাপী, অত্যন্ত লোভী, বিদ্বেষচিত্ত ও মিথ্যাদৃষ্টি (ভ্রান্তধারণা) সম্পন্ন হয়; (তবে) দেহ-ত্যাগে মৃত্যুর পর অপায় দুর্গতি বিনিপাত-নরকে উৎপন্ন হইবে কিংবা হইবে না? ব্রাহ্মণ…, বৈশ্য…, শূদ্র… ?”</p>
<p>“ভো গৌতম, ক্ষত্রিয়…, ব্রাহ্মণ…, বৈশ্য…, শূদ্রও… চারি বর্ণের সকলেই যদি প্রাণিহিংসাকারী… মিথ্যাদৃষ্টিসম্পন্ন হয় তবে… নরকে উৎপন্ন হইবে।”</p>
<p>“তবে পুনশ্চ অশ্বলায়ন, ব্রাহ্মণদের কী বলো, কোনো আশ্বাস যে তাহারা এইরূপ বলিবে : ‘ব্রাহ্মণই শ্রেষ্ঠবর্ণ… ব্রহ্ম-দায়াদ?”</p>
<p>“… তথাপি ব্রাহ্মণেরা এইরূপই তো বলিয়া থাকেন…।”</p>
<p>৪০৫. “তাহা কী মনে করো, অশ্বলায়ন, যদি ব্রাহ্মণ প্রাণিহিংসা বিরত হয়, চৌর্য ও ব্যভিচার বিরত হয়, মিথ্যাবাক্য, পিশুনবাক্য, কর্কশবাক্য ও সম্প্রলাপ বিরত হয়, অলোভী, অদ্বেষী ও সম্যক দৃষ্টিসম্পন্ন হয়, তবে সে দেহ-ত্যাগে মৃত্যুর পর সুগতি স্বর্গলোকে উৎপন্ন হয়; কিন্তু ক্ষত্রিয় নহে, বৈশ্য নহে, শূদ্র নহে?”</p>
<p>“না, হে গৌতম, ক্ষত্রিয়ও প্রাণিহিংসা বিরত… সম্যক দৃষ্টিসম্পন্ন… সুগতি স্বর্গলোকে উৎপন্ন হয়, ব্রাহ্মণও…, বৈশ্যও…, শূদ্রও…; চারি বর্ণের সকলেই… স্বর্গলোকে উৎপন্ন হয়।”</p>
<p>“এ বিষয়ে অশ্বলায়ন, ব্রাহ্মণদের কী বলো, কোনো আশ্বাস… ?”</p>
<p>৪০৬. “তাহা কী মনে করো, অশ্বলায়ন, কেবল ব্রাহ্মণই কি এই প্রদেশে বৈর-রহিত, বিদ্বেষ-রহিত মৈত্রী-চিত্ত ভাবনা করিতে সমর্থ হয়? কিন্তু তথা ক্ষত্রিয় নহে, বৈশ্য নহে, শূদ্র নহে?”</p>
<p>“না, হে গৌতম, ক্ষত্রিয়ও এই প্রদেশে… মৈত্রী-চিত্ত ভাবনা করিতে সমর্থ হয়,…। চারি বর্ণের সকলেই… মৈত্রীচিত্ত ভাবনা করিতে সমর্থ হয়।”</p>
<p>“এখানে, অশ্বলায়ন, ব্রাহ্মণদের কি বল, কোনো অধিকার… ?”</p>
<p>৪০৭. “তাহা কী মনে করো, অশ্বলায়ন, কেমন, কেবল ব্রাহ্মণই সাবান (সোত্তি) স্নানোপকরণ লইয়া নদীতে ধূলি-কর্দম ধৌত করিতে সমর্থ হয়, কিন্তু ক্ষত্রিয় নহে… ?”</p>
<p>“না, হে গৌতম, ক্ষত্রিয়ও সমর্থ হয়…। চারি বর্ণের সকলেই সমর্থ হয়।”</p>
<p>“এখানে, অশ্বলায়ন, ব্রাহ্মণদের কি বলো… ?”</p>
<p>৪০৮. “অশ্বলায়ন, তাহা কী মনে করো, (যদি) এখানে মূর্ধাভিষিক্ত ক্ষত্রিয় রাজা নানা জাতির শত পুরুষকে সম্মিলিত করেন, (আর উহাদিগকে বলেন), ‘আসুন, মহাশয়েরা, যাহারা ক্ষত্রিয়কুলে, ব্রাহ্মণকুলে ও রাজন্যকুলে উৎপন্ন হইয়াছেন, শাল, সরল, চন্দন কিংবা পদ্মকাষ্ঠের উত্তরারণী লইয়া অগ্নি উৎপাদিত করুন, তেজ প্রাদুর্ভূত করুন। আর যাহারা চণ্ডালকুলে, নিষাদকুলে, বেণ (ডোম) কুলে, রথকারকুলে, পুক্কুশকুলে উৎপন্ন হইয়াছ, তোমরাও আস; কুকুরের পানদ্রোণী, শূকর-দ্রোণী, রজক-দ্রোণী কিংবা এরণ্ডকাষ্ঠের উত্তরারণী লইয়া অগ্নি উৎপাদন করো, তেজ প্রাদুর্ভূত করো।’ তাহা কী মনে হয়, অশ্বলায়ন, ক্ষত্রিয়, ব্রাহ্মণ, বৈশ্য, শূদ্রকুলে উৎপন্নদের দ্বারা শাল, সরল, চন্দনকাষ্ঠের উত্তরারণী লইয়া যে অগ্নি উৎপাদিত ও যে তেজ প্রাদুর্ভূত হইয়াছে; কেমন, উহাই কি অর্চিমান, বর্ণবান ও প্রভাস্বর অগ্নি হইবে? সেই অগ্নি দ্বারা অগ্নিকৃত্য সম্পাদন সম্ভব হইবে; আর সেই চণ্ডাল-নিষাদ-বেণ-রথকার-পুক্কুশ কুলোদ্ভবদের দ্বারা শ্বা-পার্নদ্রোণী, শূকর-দ্রোণী এরণ্ডকাষ্ঠের উত্তরারণী লইয়া প্রজ্বলিত অগ্নি প্রাদুর্ভূত যে তেজ উহা অর্চিমান, বর্ণবান ও প্রভাস্বর হইবে না? সেই অগ্নি দ্বারা অগ্নি-কৃত্য কি সম্ভব হইবে না?”</p>
<p>“নিশ্চয় না, ভো গৌতম, ক্ষত্রিয়… কুলোদ্ভবদের দ্বারা উৎপাদিত… যে অগ্নি আছে,… উহাও… অর্চিমান… অগ্নি হইবে; সে অগ্নিতেও অগ্নি-কৃত্য সম্পাদন সম্ভব; আর সেই চণ্ডাল… কুলোৎপন্নদের দ্বারা উৎপাদিত যে অগ্নি আছে,… উহাও অর্চিমান… অগ্নি হইবে। সেই অগ্নিতেও অগ্নি-কৃত্য করা সম্ভব।”</p>
<p>“এখানে অশ্বলায়ন, ব্রাহ্মণদের কী বলো… ?”</p>
<p>৪০৯. “তাহা কী মনে করো, অশ্বলায়ন, যদি ক্ষত্রিয়কুমার ব্রাহ্মণকন্যার সহিত সংবাস করে এবং তাহাদের সহবাস-হেতু পুত্র উৎপন্ন হয়; তবে সেই ক্ষত্রিয়কুমার দ্বারা ব্রাহ্মণকন্যার গর্ভজাত যে পুত্র হইয়াছে সে মাতারও সমান পিতারও সমান অধিকারী। সুতরাং সে ক্ষত্রিয়-ব্রাহ্মণ নামে অভিহিত হওয়া উচিত নহে কি?”</p>
<p>“ভো গৌতম, ক্ষত্রিয়-ব্রাহ্মণ নামে অভিহিত হওয়া উচিত।”</p>
<p>“অশ্বলায়ন, যদি ব্রাহ্মণকুমার ক্ষত্রিয়কন্যার সহিত সংবাস করে,… ব্রাহ্মণ বলা উচিত কি?”</p>
<p>“হ্যাঁ, ব্রাহ্মণ বলা উচিত।”</p>
<p>“… অশ্বলায়ন, যদি ঘোড়াকে গাধা দ্বারা সম্প্রযোগ করা যায়, উহাদের সংযোগ-হেতু কিশোর (বাচ্চা) উৎপন্ন হয়। সেই ঘোড়া-গাধার সংযোগে যে কিশোর উৎপন্ন হইল, উহাকে মাতাপিতার সমানহেতু ঘোড়া-গাধা বলা উচিত কি?</p>
<p>“হে গৌতম, বৈশাদৃশ্যহেতুই (বেকুরঞ্জাযহি সো) উহা অশ্বতর হয়। ভো গৌতম, এই মাত্র ইহার নানা কারণ বা প্রভেদ দেখিতে পাই। সেই পূর্বনিয়মানুসারে কিন্তু এই সকল মানবের মধ্যে কোনো নানা কারণ বা প্রভেদ দেখি না।”</p>
<p>“… অশ্বলায়ন, এখানে দুই ব্রাহ্মণকুমার (যমজ) সহোদর ভ্রাতা হয়। তাহাদের একজন অধ্যয়নশীল ও উপনীত (উপনয়ন দ্বারা গুরু সমীপে আগত) অপর অনধ্যয়নশীল ও অনুপনীত। শ্রাদ্ধে, মঙ্গল-কর্মে, যজ্ঞে অথবা আগন্তুক হিসেবে এখানে ব্রাহ্মণেরা কাহাকে প্রথম ভোজন করাইবে?”</p>
<p>“ভো গৌতম, যে মানব অধ্যয়নশীল ও উপনীত, তাহাকেই প্রথম ভোজন করাইবে। অনধ্যয়নশীল ও অনুপনীতকে দান দিলে কি মহৎ ফল হইবে?”</p>
<p>“তাহা কি মনেকর, অশ্বলায়ন, এখানে দুই মানব সহোদর ভাই। একজন অধ্যয়নশীল ও উপনীত, কিন্তু দুঃশীল (দুরাচারী), পাপধর্মা; অপর অনধ্যয়নরত ও অনুপনীত কিন্তু শীলবান কল্যাণধর্মা। ব্রাহ্মণের ইহাদের মধ্যে শ্রাদ্ধে, উপহারে, যজ্ঞে কিংবা আগন্তুক হিসেবে কাহাকে ভোজন করাইবে?”</p>
<p>“ভো গৌতম, যে মানব অনধ্যয়নরত, অনুপনীত কিন্তু শীলবান কল্যাণধর্মা হয়, তাহাকেই ব্রাহ্মণগণ প্রথম ভোজন করাইবেন। দুঃশীল পাপধর্মাকে দান দিলে কি মহাফল হইবে?”</p>
<p>“অশ্বলায়ন, প্রথমে তুমি জাতিবাদে গিয়াছিলে, জাতিতে গিয়া মন্ত্রে পৌঁছিলেন, তৎপর তপস্যায় উপনীত হইলে; অধুনা আমি যাহার উপদেশ করিতেছি, তুমি সেই চাতুর্বণ্যশুদ্ধিতে প্রত্যাবর্তন করিলে।”</p>
<p>এইরূপ কথিত হইলে অশ্বলায়ন মানব তূষ্ণীম্ভূত, মঙ্কুভূত, পতিতস্কন্ধ, অধোমুখ, চিন্তাযুক্ত ও অপ্রতিভ হইয়া উপবিষ্ট রহিলেন।</p>
<p>৪১০. তখন ভগবান অশ্বলায়ন মানবকে… অপ্রতিভ দেখিয়া বলিলেন, “পূর্বকালে, অশ্বলায়ন, অরণ্যে পর্ণকুটিরবাসী সাতজন ব্রাহ্মণঋষির এই প্রকার পাপদৃষ্টি উৎপন্ন হইল : ‘ব্রাহ্মণই শ্রেষ্ঠবর্ণ অপরবর্ণ হীন…।’ অশ্বলায়ন, তখন অসিত (কাল) দেবলঋষি শুনিলেন,… সপ্ত, ব্রাহ্মণ-ঋষির এই প্রকার পাপদৃষ্টি উৎপন্ন হইয়াছে…। তখন অসিতদেবল ঋষি কেশশ্মশ্রু মুণ্ডন করিয়া মঞ্জিষ্ঠা বর্ণের বস্ত্র পরিধান করিয়া কাষ্ঠপাদুকায় (অটনিযো উপহানা) আরোহণপূর্বক স্বর্ণ-রজতের দণ্ড ধারণ করিয়া সপ্ত ব্রাহ্মণ-ঋষির কুটিরাঙ্গণে প্রাদুর্ভূত হইলেন।</p>
<p>অশ্বলায়ন, তখন অসিতদেবল ঋষি সপ্ত ব্রাহ্মণঋষির কুটিরাঙ্গণে পায়চারী করিতে করিতে বলিলেন, ‘আহা, এই মাননীয় ব্রাহ্মণঋষিরা কোথায় গেলেন?’ অশ্বলায়ন, তখন সেই সপ্ত ব্রাহ্মণঋষির মনে হইল : ‘এ আবার কে? গ্রাম্য বালকের ন্যায় সপ্ত ব্রাহ্মণঋষির কুটিরাঙ্গণে চঙ্ক্রমণ করিতে করিতে কহিতেছে-আহা!… বেশ, ইহাকে অভিশাপ দিব।’ অশ্বলায়ন, তখন সপ্ত ব্রাহ্মণঋষি অসিতদেবলকে অভিশাপ দিলেন, ‘বৃষল (শূদ্র), তুমি ভস্মীভূত হও।’ অশ্বলায়ন, সপ্ত ব্রাহ্মণঋষি অসিতদেবল ঋষিকে যেমন যেমন অভিশাপ দিতেছিল, তেমন তেমনই… দেবলঋষি অধিকতর সুন্দর, অধিকতর দর্শনীয়, অধিকতর প্রাসাদিক হইতে লাগিলেন। তখন সপ্ত ব্রাহ্মণ-ঋষির চিন্তা হইল : ‘আমাদের তপস্যা ব্যর্থ, ব্রহ্মচর্য নিষ্ফল। আমরা পূর্বে বৃষল তুমি ভস্মীভূত হও বলিয়া যাহাকে অভিশাপ দিতাম, সে একরকম ভস্মীভূতই হইত। ইহাকে আমরা যেমন শাপ দিতেছি তেমন তেমনই সে অধিকতর রূপবান, দর্শনীয় ও প্রাসাদিক হইতেছে।’ (দেবল বলিলেন) ‘ওহে, আপনাদের তপস্যা ব্যর্থ নহে, ব্রহ্মচর্য নিষ্ফল নহে; আপনারা যে আমার প্রতি মন-প্রদূষিত করিয়াছেন, উহা পরিত্যাগ করুন।’</p>
<p>‘আমাদের যে মন-বিদ্বেষ আছে, তাহা আমরা ত্যাগ করিলাম। আপনি কে?’</p>
<p>‘আপনারা অসিতদেবল ঋষির নাম শুনিয়াছেন?’</p>
<p>‘হ্যাঁ, ভো!’</p>
<p>‘আমি সে-ই হই।’</p>
<p>তখন অশ্বলায়ন, সপ্ত ব্রাহ্মণঋষি অভিবাদন করিবার মানসে অসিতদেবল ঋষির সমীপে গেলেন।</p>
<p>৪১১. তখন অসিতদেবল ঋষি সপ্ত ব্রাহ্মণঋষিকে বলিলেন, ‘আমি শুনিয়াছি যে… অরণ্যের মধ্যে পর্ণকুটিরবাসী সপ্ত ব্রাহ্মণঋষির এই প্রকার পাপ-দৃষ্টি উৎপন্ন হইয়াছে-ব্রাহ্মণই শ্রেষ্ঠবর্ণ…।’</p>
<p>‘হ্যাঁ, ভো,’।</p>
<p>‘জানেন কি আপনাদের জননী মাতা ব্রাহ্মণদেরই সমীপে গিয়াছিলেন, অব্রাহ্মণের নিকট নহে?’</p>
<p>‘না, মহাশয়,’।</p>
<p>‘জানেন কি আপনাদের জননী-মাতার মাতা যাবৎ সপ্তম মাতামহী যুগ (পরম্পরা) ব্রাহ্মণেরই নিকট গিয়াছেন, অব্রাহ্মণের নিকট নহে?’</p>
<p>‘না, মহাশয়,’।</p>
<p>‘জানেন কি আপনাদের জনক পিতা,… পিতামহ যুগ সপ্তম পুরুষ পরম্পরা পর্যন্ত ব্রাহ্মণীর কাছে গিয়াছিলেন, অব্রাহ্মণীর কাছে নহে?’</p>
<p>‘না, মহাশয়,’</p>
<p>‘কী প্রকারে গর্ভাবক্রান্তি হয়, আপনারা জানেন কি?’</p>
<p>‘হ্যাঁ, মহাশয়, আমরা জানি, যেরূপে গর্ভের অবক্রান্তি হয়, যখন মাতা ঋতুমতী হয়, মাতাপিতা সম্মিলিত হয়, আর গন্ধর্বও (উৎপদ্যমান সত্ত্ব) উপস্থিত হয়; এইরূপে তিনের (প্রবাহের) সংযোগ-হেতু তখন গর্ভের অবক্রান্তি (প্রাদুর্ভাব) হয়।’</p>
<p>‘মহাশয়গণ, আপনারা জানেন কি সেই গন্ধর্ব ক্ষত্রিয়, ব্রাহ্মণ, বৈশ্য, কিংবা শূদ্র?’</p>
<p>‘না, মহাশয়, আমরা জানি না।’</p>
<p>‘তাহা হইলে মহাশয়েরা জানেন কি আপনারা কে হন?’</p>
<p>‘হ্যাঁ, মহাশয়, তাহা হইলে আমরা কে হই তাহা জানি না।’</p>
<p>“হে অশ্বলায়ন, অসিতদেবল (পঞ্চাভিজ্ঞ) ঋষি দ্বারা স্বীয় জাতিবাদে (গন্ধর্ব প্রশ্ন) অনুসন্ধিত হইয়া, সমনুভাষিত (পর্যালোচিত) হইয়া ও জিজ্ঞাসিত হইয়া সেই সপ্ত ব্রাহ্মণ ঋষিগণ উত্তর দিতে সমর্থ হন নাই। এখন আমা কর্তৃক জিজ্ঞাসিত হইয়া… স্বীয় জাতিবাদ সম্বন্ধে তুমি কি উত্তর দিবে? যেহেতু তোমার পাণ্ডিত্যসহ তুমি তাহাদের দর্বী-গ্রাহী পূর্ণের সমানও নও।”</p>
<p>এইরূপ উক্ত হইলে অশ্বলায়ন মানব ভগবানকে বলিলেন, “আশ্চর্য, হে গৌতম, আশ্চর্য, হে গৌতম!… গৌতম, আজ হইতে জীবনের শেষ সময় পর্যন্ত আমাকে শরণাগত উপাসকরূপে ধারণা করুন।”</p>
<p class='endsutta'>অশ্বলায়ন সূত্র সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
