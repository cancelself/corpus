<!DOCTYPE html>
<html>
<head>
<meta charset='UTF-8'>
<meta name='author' content='বিনয়েন্দ্রনাথ চৌধুরী'>
<title></title>
</head>
<body>
<article id='mn141' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>উপরি-পঞ্চাশ</li>
<li class='vagga'>৪. বিভঙ্গ-বর্গ</li>
</ul>
<h1>১১. সত্যবিভঙ্গ সূত্র</h1>
</header>
<p>আমি এইরূপ শুনিয়াছি।</p>
<p>এক সময় ভগবান বারাণসী সমীপে অবস্থান করিতেছিলেন ঋষিপতনে মৃগদাবে। তথায় ভগবান ভিক্ষুদিগকে আহ্বান করিলেন, “হে ভিক্ষুগণ,” “ভদন্ত,” বলিয়া ভিক্ষুগণ ভগবানকে প্রত্যুত্তর দিলেন। ভগবান বলিলেন, ভিক্ষুগণ, তথাগত, অর্হৎ, সম্যকসম্বুদ্ধ কর্তৃক বারাণসী সমীপে ঋষিপতনে মৃগদাবে অনুত্তর ধর্মচক্র প্রবর্তিত হইয়াছে-যাহা শ্রমণ, ব্রাহ্মণ, দেব, মার অথবা কাহারো দ্বারা এই পৃথিবীতে প্রতিবৃত্য নহে। ইহা চারি আর্যসত্যের প্রদর্শন, দেশনা, প্রজ্ঞাপন, প্রস্তাবনা, বিবরণ, বিশ্লেষণ ও প্রকাশন।</p>
<p>কোনো চারিটির? দুঃখ আর্যসত্যের প্রদর্শন… প্রকাশন। দুঃখসমুদয় আর্যসত্যের…, দুঃখনিরোধ আর্যসত্যের…, দুঃখনিরোধগামী প্রতিপদ আর্যসত্যের… প্রকাশন। ভিক্ষুগণ, তথাগত… প্রকাশন। ভিক্ষুগণ, তোমরা সারিপুত্র-মৌদ্গল্লায়নকে অনুসরণ করো, ভজনা করো, সারিপুত্র, মৌদ্গল্লায়ন পণ্ডিত- ভিক্ষু এবং ব্রহ্মচারীদের সাহায্যকারী। ভিক্ষুগণ, যেমন জননী, নবজাতের পালনকারিণী, সেইরূপ সারিপুত্র ও মৌদ্গল্লায়ন। ভিক্ষুগণ, সারিপুত্র অধিকারীকে স্রোতাপত্তি ফলে পরিচালিত করে, মৌদ্গল্লায়ন উত্তম লক্ষ্যে (অর্হত্ত্ব লাভে)। ভিক্ষুগণ, সারিপুত্র চারি আর্যসত্যে বিস্তৃতভাবে প্রদর্শন… প্রকটিত করিতে সমর্থ।</p>
<p>ভগবান ইহা বলিলেন, ইহা বলিয়া সুগত আসন হইতে উঠিয়া বিহারে প্রবেশ করিলেন।</p>
<p>ভগবান চলিয়া যাইবার পরক্ষণেই আয়ুষ্মান সারিপুত্র ভিক্ষুদিগকে আহ্বান করিলেন, “বন্ধু ভিক্ষুগণ,” “বন্ধু” বলিয়া ভিক্ষুগণ আয়ুষ্মান সারিপুত্রকে প্রত্যুত্তর দিলেন। আয়ুষ্মান সারিপুত্র বলিলেন, বন্ধুগণ, তথাগত… প্রকাশন।</p>
<p>বন্ধুগণ, দুঃখ আর্যসত্য কী? জাতি (জন্ম) দুঃখ, জরা দুঃখ, ব্যাধি দুঃখ, মরণ দুঃখ, শোক বিলাপ দুঃখ, দুঃখ-দৌর্মনস্য, উপায়াসও দুঃখ। ইচ্ছিত বস্তুর অপ্রাপ্তি দুঃখ, সংক্ষেপে পঞ্চ উপাদান-স্কন্ধ দুঃখ। বন্ধুগণ, জাতি কী? ভিন্ন ভিন্ন সত্ত্বার ভিন্ন ভিন্ন যোনিতে জন্ম, উৎপত্তি, আবির্ভাব, পুনর্জন্ম, স্কন্ধসমূহের প্রকাশ ও আয়তন লাভ, ইহাকেই জাতি বলা হয়।</p>
<p>বন্ধুগণ, জরা কী? বিভিন্ন সত্ত্বের বিভিন্ন দেহে জরা, জীর্ণতা, দন্তহীনতা, কেশের পলিত ভাব, ত্বকে বলিরেখা, আয়ুক্ষীণতা, ইন্দ্রিয়গুলির বিকৃতি, ইহাই জরা কথিত হয়।</p>
<p>বন্ধুগণ, মরণ কী? সত্ত্বগণের (প্রাণীদের) নিজ নিজ দেহ হইতে চ্যুতি, চবন, ভেদ, অন্তর্ধান, মৃত্যু, মরণ, কালক্রিয়া, স্কন্ধসমূহের ভেদ ও কলেবরের নিক্ষেপ, ইহাই মরণ কথিত হয়। বন্ধুগণ, শোক কী? বন্ধুগণ, বিভিন্ন ব্যসন সমন্বাগত, বিভিন্ন দুঃখধর্ম দ্বারা স্পৃষ্টের শোক, শোচনা, অন্ত-শোক ও অন্ত-পরিশোক, ইহাই শোক কথিত হয়। বন্ধুগণ, পরিদেব (বিলাপ) কী? বন্ধুগণ, বিভিন্ন ব্যসন সমন্বাগত, বিভিন্ন দুঃখধর্ম দ্বারা স্পৃষ্টের আদেব, পরিদেব, আদেবনা, পরিদেবনা, আদেবিতত্ব ও পরিদেবিতত্ব, ইহাই পরিদেব কথিত হয়।</p>
<p>বন্ধুগণ, দুঃখ কী? কায়িক দুঃখ (ক্লেশ), কায়িক বেদনা, অসাত কায়-সংস্পর্শজ দুঃখ ও অসাত বেদনা, ইহাই দুঃখ কথিত হয়।</p>
<p>বন্ধুগণ, দৌর্মনস্য কী? বন্ধুগণ, চৈতসিক (মানসিক) অসাত চিত্ত-সংস্পর্শজ দুঃখ ও অসাত বেদনা, ইহাই দৌর্মনস্য কথিত হয়।</p>
<p>বন্ধুগণ, উপায়াস কী? বন্ধুগণ, বিভিন্ন ব্যসন সমন্বাগত, দুঃখধর্ম দ্বারা স্পৃষ্টের আয়াস (ক্লান্তি) উপায়াস, অশান্তি ও অসৈ'র্য, ইহাই উপায়াস কথিত হয়।</p>
<p>বন্ধুগণ, ঈপ্সিত বস্তুর অপ্রাপ্তি দুঃখ কী? বন্ধুগণ, জাতিধর্মসম্পন্ন সত্ত্বদের এইরূপ ইচ্ছা উৎপন্ন হয় : “হায়! আমরা যদি জাতি (জন্ম) ধর্মসম্পন্ন না হইতাম” মাত্র ইচ্ছাতেই ইহা লাভ করা যায় না। ইহাই ঈপ্সিতের অপ্রাপ্তি দুঃখ। জরাধর্ম, ব্যাধিধর্ম, মরণধর্ম, শোক-পরিদেব-দুঃখ-দৌর্মনস্য-উপায়াস ধর্ম সম্পর্কেও এইরূপ। ইহাই ঈপ্সিতের অপ্রাপ্তি দুঃখ।</p>
<p>বন্ধুগণ, সংক্ষেপে পঞ্চ উপাদান-স্কন্ধ কী? রূপ-উপাদান-স্কন্ধ, বেদনা… সংজ্ঞা… সংস্কার… বিজ্ঞান উপাদান-স্কন্ধ, ইহাই সংক্ষেপে পঞ্চ উপাদান-স্কন্ধ। ইহাই দুঃখ আর্যসত্য বলিয়া কথিত হয়।</p>
<p>বন্ধুগণ, দুঃখ সমুদয় আর্যসত্য কী? পুনর্ভবসাধিকা নন্দিরাগ-সহগতা এবং তত্র তত্র গমনাভিলাষিণী এই যে তৃষ্ণা; যথা : কামতৃষ্ণা, ভবতৃষ্ণা, বিভবতৃষ্ণা; ইহাই দুঃখ সমুদয় আর্যসত্য কথিত হয়।</p>
<p>বন্ধুগণ, দুঃখ নিরোধ আর্যসত্য কী? যাহা নিঃশেষে সেই তৃষ্ণার বিরাগ, সেই তৃষ্ণার নিরোধ, ত্যাগ ও বিসর্জন এবং তাহা হইতে অনালয়-মুক্তি, ইহাই দুঃখনিরোধ আর্যসত্য।</p>
<p>বন্ধুগণ, দুঃখনিরোধগামিনী প্রতিপদ আর্যসত্য কী? ইহাই আর্য অষ্টাঙ্গিক মার্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক আজীব, সম্যক ব্যায়াম, সম্যক স্মৃতি ও সম্যক সমাধি।</p>
<p>বন্ধুগণ, সম্যক দৃষ্টি কী? ইহা দুঃখের জ্ঞান, দুঃখ-উৎপত্তির জ্ঞান, দুঃখনিরোধের জ্ঞান, দুঃখনিরোধগামিনী প্রতিপদের জ্ঞান। ইহাই সম্যক দৃষ্টি।</p>
<p>বন্ধুগণ, সম্যক সংকল্প কী? নৈষ্ক্রম্য সংকল্প, অব্যাপাদ সংকল্প, অবিহিংসা সংকল্প। ইহাই সম্যক সংকল্প বলিয়া কথিত হয়।</p>
<p>বন্ধুগণ, সম্যক বাক্য কী? মিথ্যাভাষণ হইতে বিরতি, পিশুন বাক্য হইতে বিরতি, পরুষবাক্য হইতে বিরতি, সম্প্রলাপ হইতে বিরতি… ইহাই… কথিত হয়।</p>
<p>বন্ধুগণ, সম্যক কর্ম কী? প্রাণিহত্যা হইতে বিরতি, অদত্তের গ্রহণ হইতে বিরতি, ব্যভিচার হইতে বিরতি; ইহাই… কর্ম। বন্ধুগণ, সম্যক আজীব কী? আর্যশ্রাবক মিথ্যা জীবিকা পরিহারপূর্বক সম্যক জীবিকা দ্বারা জীবন-যাপন করেন, ইহাই… কথিত হয়।</p>
<p>বন্ধুগণ, সম্যক ব্যায়াম কী? ভিক্ষু অনুৎপন্ন পাপ-অকুশলধর্মসমূহের উৎপত্তির নিবারণের জন্য সংকল্প করেন, এই উদ্দেশ্যে উদ্যমসম্পন্ন হন, বীর্য প্রয়োগ করেন, চিত্তকে বশীভূত করেন, অনুৎপন্ন কুশলধর্মসমূহের উৎপত্তির জন্য সংকল্প উৎপাদন করেন, এইজন্য উদ্যমসম্পন্ন হন, বীর্য প্রয়োগ করেন, উৎপন্ন কুশলসমূহের স্থিতির জন্য, বৃদ্ধির জন্য, বিপুলতার জন্য, ভাবনার পূর্ণতার জন্য সংকল্প উৎপাদন করেন, ইহাই সম্যক ব্যায়াম বলিয়া কথিত হয়।</p>
<p>বন্ধুগণ, সম্যক স্মৃতি কী? ভিক্ষু কায়ে কায়ানুদর্শী হইয়া অবস্থান করেন, আতাপী সম্প্রজ্ঞাত, স্মৃতিমান হইয়া পৃথিবীতে অভিধ্যা দৌর্মনস্য দূরীভূত করেন। বেদনা, চিত্ত, ধর্ম সম্পর্কেও এইরূপ।</p>
<p>বন্ধুগণ, সম্যক সমাধি কী? বন্ধুগণ, কাম হইতে বিবিক্ত হইয়া অকুশলধর্ম হইতে বিবিক্ত হইয়া, সবির্তক, সবিচার বিবেজক প্রীতিসুখমণ্ডিত প্রথম ধ্যানস্তরে উপনীত হইয়া ভিক্ষু অবস্থান করেন, বির্তক বিচার উপশমে অধ্যাত্মভাবে সম্প্রসাদী চিত্তের একীভাব আনয়নকারী বির্তক বিচার রহিত সমাধিজ প্রীতিসুখমণ্ডিত দ্বিতীয় ধ্যান… তৃতীয় ধ্যান… চতুর্থ ধ্যান লাভ করিয়া তাহাতে অবস্থান করেন, ইহাই সম্যক সমাধি কথিত হয়।</p>
<p>বন্ধুগণ, তথাগত… এই চারি আর্যসত্যের… প্রকাশন।</p>
<p>আয়ুষ্মান সারিপুত্র ইহা বিবৃত করিলেন। সন্তুষ্ট মনে ভিক্ষুগণ তাঁহার ভাষণ অভিনন্দিত করিলেন।</p>
<p class='endsutta'>সত্যবিভঙ্গ সূত্র সমাপ্ত।</p>
<footer>
<p>অনুবাদক : <span class='author'>বিনয়েন্দ্রনাথ চৌধুরী</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
