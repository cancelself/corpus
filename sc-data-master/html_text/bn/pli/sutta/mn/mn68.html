<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn68' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>২. ভিক্ষু-বর্গ</li>
</ul>
<h1>৮. নলকপান সূত্র</h1>
</header>
<p>১৬৬. আমি এইরূপ শুনিয়াছি। এক সময় ভগবান কোশলপ্রদেশে, নলকপানের পলাশবনে বাস করিতেছেন। সেই সময় বহু অভিজাত অভিজাত কুলপুত্র ভগবানের উদ্দেশে শ্রদ্ধায় আগার হইতে অনাগারিক প্রব্রজিত হইয়াছেন; যথা : আয়ুষ্মান অনুরুদ্ধ, আয়ুষ্মান নন্দিয়, কিম্বিল, ভগু (ভৃগু), কুণ্ডধান, রেবত, আনন্দ আরও অন্যান্য বহু বিখ্যাত বিখ্যাত কুলপুত্র। সে সময় ভগবান ভিক্ষুসংঘ পরিবৃত হইয়া মুক্ত স্থানে উপবিষ্ট আছেন। তখন ভগবান সেই কুলপুত্রকে উপলক্ষ করিয়া ভিক্ষুগণকে আমন্ত্রণ করিলেন, “ভিক্ষুগণ, যে-সকল কুলপুত্র আমাকে উদ্দেশ করিয়া শ্রদ্ধায়… প্রব্রজিত হইয়াছে, কেমন তাহারা ব্রহ্মচর্যের প্রতি অনুরক্ত কি?”</p>
<p>এইরূপ উক্ত হইলে ভিক্ষুগণ মৌন রহিলেন। দ্বিতীয়বার, তৃতীয়বার প্রশ্নেও ভিক্ষুরা নীরব রহিলেন।</p>
<p>১৬৭. তখন ভগবানের মনে হইল : “আমি কুলপুত্রগণকে জিজ্ঞাসা না করিলেই ভালো হইত।” তখন ভগবান (ব্যক্তিগত) আয়ুষ্মান অনুরুদ্ধকে আহ্বান করিলেন, “অনুরুদ্ধ, তোমরা ব্রহ্মচর্যের প্রতি কেমন অনুরক্ত?”</p>
<p>“ভন্তে, আমরা ব্রহ্মচর্যের প্রতি যথেষ্ট অভিরমিত।”</p>
<p>“সাধু, সাধু, অনুরুদ্ধ, তোমাদের মত শ্রদ্ধায় আগার হইতে অনাগারিক প্রব্রজিত কুলপুত্রগণের ইহা প্রতিরূপ (যোগ্য) যে তোমরা ব্রহ্মচর্যের প্রতি অভিরমিত আছ। অনুরুদ্ধ, তোমরা যেই ভদ্র যৌবনসম্পন্ন, কালকেশ ও প্রথম বয়সে কাম পরিভোগ করিতে পারিতে সেই… বয়সে প্রব্রজিত হইয়াছ। অনুরুদ্ধ, তোমরা রাজাভিনীত (রাজভয়ে বাধ্য) হইয়া আগার হইতে অনাগারিক প্রব্রজিত হও নাই, চোরের ভয়ে, ঋণেরদায়ে, (অন্যথা) ভয়াতুর হইয়া, জীবিকার সংস্থানকল্পে আগার হইতে অনাগারিক প্রব্রজিত হও নাই। অপিচ ‘আমরা জন্ম-জরা-ব্যাধি-মরণ, শোক, রোদন-ক্রন্দন, দুঃখ, দৌর্মনস্য, উপায়াস প্রপীড়িত, দুঃখে অবতীর্ণ, দুঃখে নিমজ্জিত হইয়াছি। এই সমস্ত দুঃখরাশির অন্তসাধন দেখা গেলে ভালো হয়।’ (এই ভাবিয়া) অনুরুদ্ধ, তোমরা এই প্রকারে শ্রদ্ধায় আগার হইতে অনাগারিক প্রব্রজিত হইয়াছ, নহে কি?”</p>
<p>“হ্যাঁ, ভন্তে,”</p>
<p>“অনুরুদ্ধ, এই প্রকারে প্রব্রজিত কুলপুত্রের করণীয় কী? কাম ও অকুশল ধর্ম (ভবদৃষ্টি ও অবিদ্যা) হইতে বিবিক্ত হইয়া (প্রথম ও দ্বিতীয় ধ্যানজ) প্রীতি-সুখ কিংবা তদপেক্ষা অন্য শান্ততর (উন্নত ধ্যান ও মার্গ) সুখ লাভ হয় না। তাহার চিত্ত অভিধ্যাও অধিকার করিয়া থাকে, ব্যাপাদ তন্দ্রালস্য, ঔদ্ধত্য-কৌকৃত্য, বিচিকিৎসা (সংশয়), অরতি (উৎকণ্ঠা), তন্দ্রী (আলস্য)ও তাহার চিত্ত অধিকার করিয়া থাকে।… সুতরাং অনুরুদ্ধ, কাম ও অকুশল ধর্ম হইতে বিবিক্ত হইয়া প্রীতি-সুখ বা তদপেক্ষা শান্ততর অবস্থা যাহার লাভ হয় তাহার চিত্ত অভিধ্যা অধিকার করে না, ব্যাপাদ, ঔদ্ধত্য-কৌকৃত্য, বিচিকিৎসা, অরতি, তন্দ্রা তাহার চিত্তকে ধরিয়া রাখে না।…।”</p>
<p>১৬৮. “আমার সম্বন্ধে অনুরুদ্ধ, তোমার কি ধারণা হয় যে, যে-সকল কলুষজনক পুনর্জন্মমূলক সভয় (সদরা) ভবিষ্যতে জন্ম-জরা-মরণশীল ও দুঃখফলোৎপাদক আসব আছে, তাহা তথাগতের প্রহীন হয় নাই? সেই কারণে তথাগত জানিয়াই এককে সেবন করেন, জানিয়া এককে গ্রহণ করেন, জানিয়া এককে পরিবর্জন করেন, জানিয়াই একের অপনোদন করেন?”</p>
<p>“ভন্তে, ভগবান সম্বন্ধে আমাদের এই ধারণা হয় না…। বরং ভন্তে, ভগবান সম্বন্ধে আমাদের এই ধারণা হয় : ‘যে-সকল আসব… দুঃখফলোৎপাদক… তাহা তথাগতের প্রহীন হইয়াছে। এই কারণে জানিয়া এককে সেবন করেন, গ্রহণ করেন পরিবর্জন করেন ও অপনোদন করেন।”</p>
<p>“সাধু, সাধু, অনুরুদ্ধ, যে-সকল আসব কলুষজনক… দুঃখফলোৎপাদক তাহা তথাগতের প্রহীন হইয়াছে, উচ্ছিন্ন হইয়াছে, মস্তকহীন তালবৃক্ষবৎ সমুচ্ছেদ হইয়াছে, ভবিষ্যতে অনুৎপত্তি স্বভাব হইয়াছে। যেমন অনুরুদ্ধ, মস্তকছিন্ন তালবৃক্ষ পুনর্বৃদ্ধির অযোগ্য হয়, সেইরূপই অনুরুদ্ধ, তথাগতের যে সব আসব… দুঃখফলোৎপাদক তাহা ভবিষ্যতে অনুৎপত্তি স্বভাবে প্রহীন হইয়াছে। সেই কারণে তথাগত বিচার করিয়া একের সেবন করে… অপনোদন করে।”</p>
<p>“অনুরুদ্ধ, তাহা কী মনে করো? কী উপকার দেখিয়া তথাগত অতীত, কালগত শ্রাবকদিগের উৎপত্তি সম্বন্ধে বিবৃত করেন : ‘অমুক অমুক স্থানে উৎপন্ন; অমুক অমুক স্থানে উৎপন্ন?”</p>
<p>“ভন্তে, আমাদের ধর্ম ভগবম্মূলক, ভগবন্নেতৃক, ভগবদ্‌-প্রতিশরণ। সাধু, ভন্তে, এই ভাষিত শব্দের অর্থ ভগবানেরই প্রতিভাত হউক। ভগবানের উপদেশ শ্রবণ করিয়া ভিক্ষুরা ধারণ করিবেন।”</p>
<p>“অনুরুদ্ধ, তথাগত অতীত কালগত শ্রাবকদের উৎপত্তি সম্বন্ধে প্রকাশ করেন-অমুক অমুক স্থানে উৎপন্ন হইয়াছেন, অমুক অমুক স্থানে উৎপন্ন হইয়াছে।’ ইহা জন-প্রতারণার জন্য নহে, জন-তুষ্টিকর সংলাপের জন্য নহে, লাভ-সৎকার বা কীর্তি-প্রশংসার নিমিত্ত নহে, এভাবে জনসাধারণ আমাকে জানুক, এই খ্যাতির জন্যও নহে। অনুরুদ্ধ, উদার সন্তোষপরায়ণ, প্রমোদ্য বহুল শ্রদ্ধাবান এমন কুলপুত্রগণ আছে তাহারা এ বিষয় শুনিয়া তাহা লাভের নিমিত্ত চিত্ত নিয়োজিত করে। অনুরুদ্ধ, ইহা তাহাদের দীর্ঘকালের হিত-সুখের নিদান হয়।”</p>
<p>১৬৯. “অনুরুদ্ধ, এখানে কোনো ভিক্ষু শুনিতে পাইল যে এই নামের ভিক্ষু কালগত হইয়াছে। সে অর্হত্ত্বে (অঞ্‌ঞায) প্রতিষ্ঠিত বলিয়া ভগবান কর্তৃক ঘোষিত। সেই (মৃত) আয়ুষ্মান তাহার স্বয়ং দৃষ্ট, অথবা জন-পরম্পরা শ্রুত যে সেই আয়ুষ্মান এরূপ শীলবান ছিলেন, এরূপ স্বভাবের ছিলেন, এরূপ প্রজ্ঞাবান, এরূপ ফল-সমাপত্তি বিহারী, এরূপ চিত্তবিমুক্ত, প্রজ্ঞাবিমুক্ত ছিলেন। সে তাঁহার শ্রদ্ধা, শীল, শ্রুত, ত্যাগ এবং প্রজ্ঞা অনুস্মরণ করিতে করিতে তদবস্থা প্রাপ্তির নিমিত্ত চিত্ত নিয়োজিত করে। এইরূপেও অনুরুদ্ধ, সে ভিক্ষুর সুখবিহার হয়।”</p>
<p>“… অনাগামিত্বে, সকৃদাগামিত্বে, স্রোতাপন্নে প্রতিষ্ঠিত… এইরূপেও অনুরুদ্ধ, সে ভিক্ষুর সুখবিহার হয়।”</p>
<p>১৭০-১৭২. অনুরুদ্ধ, এখানে কোনো ভিক্ষুণী, কোনো উপাসক, কোনো উপাসিকা… এইরূপেও অনিরুদ্ধ, সে… উপাসিকার সুখবিহার হয়।”</p>
<p>“অনুরুদ্ধ, এই কারণে তথাগত অতীত কালগত শ্রাবকের পুনর্বৎপত্তি সম্বন্ধে ঘোষণা করেন… ইহা তাহাদের দীর্ঘকালের হিত-সুখের নিদান হয়।”</p>
<p>ভগবান ইহা বলিলেন। আয়ুষ্মান অনুরুদ্ধ সন্তুষ্টচিত্তে তাহা অভিনন্দন করিলেন।</p>
<p class='endsutta'>নলকপান সূত্র সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
