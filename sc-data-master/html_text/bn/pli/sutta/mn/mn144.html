<!DOCTYPE html>
<html>
<head>
<meta charset='UTF-8'>
<meta name='author' content='বিনয়েন্দ্রনাথ চৌধুরী'>
<title></title>
</head>
<body>
<article id='mn144' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>উপরি-পঞ্চাশ</li>
<li class='vagga'>৫. ষড়ায়তন-বর্গ</li>
</ul>
<h1>২. ছন্দক অববাদ সূত্র</h1>
</header>
<p>আমি এইরূপ শুনিয়াছি।</p>
<p>এক সময় ভগবান রাজগৃহ-সমীপে অবস্থান করিতেছিলেন বেণুবনে কলন্দকনিবাপে। সেই সময়ে আয়ুষ্মান সারিপুত্র, আয়ুষ্মান মহাচুন্দ ও আয়ুষ্মান ছন্দক গৃধ্রকুট পর্বতে অবস্থান করিতেছিলেন। তখন আয়ুষ্মান ছন্দক কঠিন রোগে পীড়িত হইয়া কষ্ট পাইতেছিলেন। সেই সময় আয়ুষ্মান সারিপুত্র সায়াহ্নকালে ধ্যান হইতে উঠিয়া আয়ুষ্মান মহাচুন্দের নিকট উপস্থিত হইলেন, উপস্থিত হইয়া আয়ুষ্মান মহাচুন্দকে বলিলেন, “বন্ধু চুন্দ, চলুন আয়ুষ্মান ছন্দকের নিকট যাইয়া তাঁহার অসুস্থতা সম্পর্কে জিজ্ঞাসা করি।” “হ্যাঁ বন্ধু,” বলিয়া আয়ুষ্মান মহাচুন্দ আয়ুষ্মান সারিপুত্রকে প্রত্যুত্তর দিলেন। আয়ুষ্মান সারিপুত্র এবং আয়ুষ্মান মহাচুন্দ আয়ুষ্মান ছন্দকের নিকট উপস্থিত হইলেন, উপস্থিত হইয়া প্রীত্যালাপ ও কুশলাদি বিনিময় সমাপন করিয়া একান্তে উপবেশন করিলেন। একান্তে উপবিষ্ট আয়ুষ্মান সারিপুত্র বলিলেন, বন্ধু ছন্দক, আপনার রোগ সহনীয় কি? কালযাপনীয় কি? দুঃখবেদনা কেমন হ্রাস পাইতেছে, বৃদ্ধি পাইতেছে না তো? রোগের প্রত্যাগমন দেখা যায়, অভিগমন নহে তো?”</p>
<p>“বন্ধু সারিপুত্র, আমার রোগযন্ত্রণা সহনীয় নহে… অভিগমন নহে। আমি শস্ত্র আহরণ করিব, আমি জীবনের আকাঙ্ক্ষা করি না।”</p>
<p>আয়ুষ্মান ছন্দক, শস্ত্র আহরণ করিবেন না। আয়ুষ্মান ছন্দক, জীবন যাপন করুন। আমরা তাহাই ইচ্ছা করি। আয়ুষ্মান ছন্দকের যদি সাম্প্রেয় (উপযুক্ত) খাদ্য না থাকে, আমি তাহা সন্ধান করিব, যদি উপযুক্ত ভৈষজ্য না থাকে, আমি তাহা সন্ধান করিব। যদি আয়ুষ্মান ছন্দকের উপযুক্ত পরিচারক না থাকে, আমি তাঁহার পরিচর্যা করিব। শস্ত্র আহরণ করিবেন না… ইচ্ছা করি।</p>
<p>বন্ধু সারিপুত্র, আমার যে উপযুক্ত খাদ্য নাই… তাহা নহে… পরিচারক নাই, তাহা নহে। বন্ধু সারিপুত্র, বহুদিন ধরিয়া আমি শাস্তাকে আনন্দে পরিচর্যা করিতেছি, নিরানন্দে নহে। বন্ধু সারিপুত্র, ইহাই শিষ্যের পক্ষে উচিত যে তিনি শাস্তার পরিচর্যা করিবেন আনন্দ-সহকারে, নিরানন্দে নহে। বন্ধু সারিপুত্র, ইহাই মনে রাখিবেন যে ভিক্ষু ছন্দক অনুপবদ্য (পুনর্জন্মরহিত) শস্ত্র আহরণ করিবে।</p>
<p>আমরা আয়ুষ্মান ছন্দককে কিছু বিষয়ে জিজ্ঞাসা করিব, যদি তিনি প্রশ্নের ব্যাখ্যার জন্য অবকাশ করেন।</p>
<p>বন্ধু সারিপুত্র, জিজ্ঞাসা করুন, শুনিবার পর আমি জানাইব।</p>
<p>বন্ধু ছন্দক, আপনি চক্ষু, চক্ষু বিজ্ঞান, চক্ষুবিজ্ঞান বিজ্ঞাতব্য বিষয়ে কি সম্যকরূপে দর্শন করেন : “ইহা আমার, এই আমি, ইহা আমার আত্মা?” শ্রোত্র, ঘ্রাণ, জিহ্বা, কায়, মন সম্পর্কেও এইরূপ।</p>
<p>বন্ধু সারিপুত্র, আমি চক্ষু, চক্ষুবিজ্ঞান, চক্ষুবিজ্ঞান বিজ্ঞাতব্য বিষয়ে সম্যকরূপে দর্শন করি : “ইহা আমার নহে, আমি ইহা নহি, ইহা আমার আত্মা নহে।” শ্রোত্র… মন সম্পর্কেও এইরূপ।</p>
<p>বন্ধু ছন্দক, চক্ষু, চক্ষুবিজ্ঞান, চক্ষুবিজ্ঞান বিজ্ঞাতব্য বিষয়ে কি দেখিয়া কি জানিয়া আপনি এইরূপ সম্যকরূপে দর্শন করেন: ইহা আমার নহে… মন সম্পর্কেও এইরূপ।</p>
<p>বন্ধু সারিপুত্র, চক্ষু… নিরোধ দেখিয়া নিরোধ জানিয়া আমি… মন সম্পর্কেও এইরূপ।</p>
<p>এইরূপ কথিত হইলে আয়ুষ্মান মহাচুন্দ আয়ুষ্মান ছন্দককে বলিলেন, তাহা হইলে, বন্ধু ছন্দক, ভগবানের এই অনুশাসন সর্বদা মনস্কারযোগ্য-নিশ্রিতের (তৃষ্ণা-দৃষ্টির অধীন ব্যক্তির) চঞ্চলতা আসে, অনিশ্রিতের মনের চঞ্চলতা থাকে না, চাঞ্চল্য না থাকিলে প্রশান্তি থাকিলে রতি (কামরাগ) দূরীভূত হয়, কামরাগ দূরীভূত হইলে আর পৃথিবীতে আসিতে হয় না, সেই কারণে আর চ্যুতি-উৎপত্তি (পুনঃপুন জন্ম-মৃত্যু) হয় না, যাঁহার জন্ম-মৃত্যু হইবে না, তিনি ইহকালেও নহেন, পরলোকেও নহেন। এইরূপে দুঃখের অবসান হয়।</p>
<p>অতঃপর আয়ুষ্মান সারিপুত্র এবং আয়ুষ্মান মহাচুন্দ আয়ুষ্মান ছন্দককে এই উপদেশ প্রদান করিয়া আসন হইতে উঠিয়া চলিয়া গেলেন। তাঁহার চলিয়া যাইবার পরেই আয়ুষ্মান ছন্দক শস্ত্র আহরণ করিলেন। তখন আয়ুষ্মান সারিপুত্র ভগবানের নিকট… বলিলেন, “ভদন্ত, আয়ুষ্মান ছন্দক শস্ত্র আহরণ করিয়াছেন। তাঁহার কী গতি, কী পরিণতি হইবে?” “সারিপুত্র, ভিক্ষু ছন্দক কি তোমাদের সম্মুখে তাহার অনবদ্যতা প্রকাশ করে নাই?”</p>
<p>“ভদন্ত, পূর্বজির নামে একটি বৃজি গ্রাম আছে। তথায় বহু কুল (পরিবার) আছে যাহারা আয়ুষ্মান ছন্দকের মিত্র, সুহৃদ এবং পরিদর্শনযোগ্য”।</p>
<p>সারিপুত্র, ভিক্ষু ছন্দকের মিত্রকুল, সুহৃদকুল ও পরিদর্শনযোগ্যকুল আছে। ইহাতে সে নিন্দনীয় হয় তাহা আমি বলি না। সারিপুত্র, যে এই দেহ নিক্ষেপ করিয়া অন্য দেহ পরিগ্রহ করিতে আকাঙ্ক্ষা করে, তাহা নিন্দনীয় বলি।</p>
<p>ভিক্ষু ছন্দকের তাহা নাই, ভিক্ষু ছন্দক অনুপবদ্য হইয়া শস্ত্র আহরণ করিয়াছে।</p>
<p>ভগবান ইহা বলিলেন। আয়ুষ্মান সারিপুত্র সন্তুষ্ট মনে ভগবানের ভাষণকে অভিনন্দিত করিলেন।</p>
<p class='endsutta'>ছন্দক-অববাদ সূত্র সমাপ্ত।</p>
<footer>
<p>অনুবাদক : <span class='author'>বিনয়েন্দ্রনাথ চৌধুরী</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
