<!DOCTYPE html>
<html>
<head>
<meta charset='UTF-8'>
<meta name='author' content='ধর্মাধার মহাস্থবির'>
<title></title>
</head>
<body>
<article id='mn95' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>মধ্যম-পঞ্চাশ</li>
<li class='vagga'>৫. ব্রাহ্মণ-বর্গ</li>
</ul>
<h1>৫. চঙ্কী সূত্র</h1>
</header>
<p class='evam'>(বুদ্ধের গুণ, ব্রাহ্মণদের বেদ আর উহার কর্তা, সত্যের রক্ষা ও প্রাপ্তির উপায়)</p>
<p>৪২২. আমি এইরূপ শুনিয়াছি। এক সময় ভগবান মহাভিক্ষুসংঘসহ কোশলে বিচরণ করিতে করিতে যেখানে ওপসাদ নামক কোশলবাসীদের ব্রাহ্মণ গ্রাম, তথায় উপনীত হইলেন। সেখানে ভগবান ওপসাদের উত্তরে দেববন নামক শালবনে অবস্থান করিতেছেন।</p>
<p>সেই সময় চঙ্কী ব্রাহ্মণ বহু জন-সমাকীর্ণ, সতৃণকাষ্ঠ-উদকসম্পন্ন, বহু ধান্য সন্নিচয়, রাজ-ভোগ্য রাজা পসেনদি কোশলের প্রদত্ত ব্রহ্মদেয় (ব্রহ্মোত্তর) ওপসাদে রাজ-দায়াদরূপে আধিপত্য করিয়া (স্ব-মর্যাদায়) বাস করিতেন।</p>
<p>ওপসাদবাসী ব্রাহ্মণ-গৃহপতি শুনিলেন, ‘শাক্যকুল প্রব্রজিত, শাক্যপুত্র শ্রমণ গৌতম কোশলে বিচরণ করিয়া মহাভিক্ষুসংঘসহ ওপসাদে উপনীত হইয়াছেন, আর ওপসাদের উত্তরে দেববন শালবনে বিহার করিতেছেন। সেই ভগবান গৌতমের এরূপ কল্যাণ-কীর্তিশব্দ উদ্গত হইয়াছে : সেই ভগবান অর্হৎ…। পরিশুদ্ধ ব্রহ্মচর্য প্রকাশ করিতেছেন; তথাবিধ অর্হৎদের দর্শন মঙ্গলজনক।’</p>
<p>৪২৩. তখন ওপসাদবাসী ব্রাহ্মণ-গৃহপতিগণ গ্রাম হইতে বাহির হইয়া দলে দলে শ্রেণিবদ্ধভাবে উত্তরাভিমুখে, যেখানে দেববন শালবন আছে, সেখানে যাইতে লাগিলেন। সেই সময় চঙ্কী ব্রাহ্মণ দিবা-বিশ্রামের নিমিত্ত প্রাসাদের উপরতলে উঠিয়াছিলেন। চঙ্কী ব্রাহ্মণ ওপসাদবাসী ব্রাহ্মণ-গৃহপতিগণকে ওপসাদ হইতে নিষ্ক্রান্ত, হইয়া দলে দলে শ্রেণিবদ্ধভাবে উত্তরাভিমুখে, যেখানে দেববন শালবন, সেখানে যাইতে দেখিলেন। ইহা দেখিয়া তিনি খত্তাকে (প্রতিহারীকে) ডাকিলেন, “ওরে খত্তা, ওপসাদবাসী ব্রাহ্মণ-গৃহপতিগণ… দেববন শালবন অভিমুখে কেন যাইতেছে?”</p>
<p>“হে চঙ্কী, শাক্যকুল প্রব্রজিত শাক্যপুত্র শ্রমণ গৌতম কোশলে বিচরণ করিতে করিতে মহাভিক্ষুসংঘসহ… দেববন শালবনে অবস্থান করিতেছেন। সেই ভগবান গৌতমের এরূপ কল্যাণ-কীর্তিশব্দ উদ্গত হইয়াছে… ইহারা সেই গৌতমকে দর্শনার্থ যাইতেছেন।”</p>
<p>“তাহা হইলে খত্তা, যেখানে ওপসাদক ব্রাহ্মণ-গৃহপতিগণ আছে, সেখানে যাও এবং… ব্রাহ্মণ-গৃহপতিদিগকে এইরূপ বলো : ‘চঙ্কী ইহা বলিতেছেন, মহাশয়গণ, আপনারা কিছুক্ষণ অপেক্ষা করুন। চঙ্কী ব্রাহ্মণও শ্রমণ গৌতমের দর্শনার্থ যাইবেন।’”</p>
<p>“হ্যাঁ, ভো,” বলিয়া সেই খত্তা চঙ্কী ব্রাহ্মণকে প্রতিশ্রুতি দিয়া যেস্থানে ওপসাদক ব্রাহ্মণ-গৃহপতিরা ছিলেন তথায় গেল এবং বলিল, “মহাশয়গণ, চঙ্কী ব্রাহ্মণ বলিতেছেন, ‘আপনারা সকলে কিছুক্ষণ অপেক্ষা করুন। চঙ্কী ব্রাহ্মণও শ্রমণ গৌতমকে দর্শনের নিমিত্ত যাত্রা করিবেন।’”</p>
<p>৪২৪. সেই সময় নানা বিদেশি পঞ্চশত ব্রাহ্মণ কোনো কার্যোপলক্ষে ওপসাদে বাস করিতেন। তাঁহারা শুনিলেন যে চঙ্কী ব্রাহ্মণ শ্রমণ গৌতমকে দর্শনার্থ গমন করিবেন। তখন সেই ব্রাহ্মণগণ চঙ্কী ব্রাহ্মণের নিকট উপনীত হইলেন। তাঁহারা উপস্থিত হইয়া চঙ্কী ব্রাহ্মণকে বলিলেন, “সত্যই কি মাননীয় চঙ্কী, আপনি শ্রমণ গৌতমকে দর্শনের নিমিত্ত যাত্রা করিবেন?”</p>
<p>“হ্যাঁ, ভো, আমার সে অভিলাষ হইয়াছে, আমি শ্রমণ গৌতমকে দর্শনের নিমিত্ত গমন করিব।”</p>
<p>“মাননীয় চঙ্কী, আপনি শ্রমণ গৌতমকে দেখিবার জন্য যাইবেন না। শ্রমণ গৌতমকে দেখিবার জন্য আপনার যাওয়া উচিত অনুচিত। মাননীয় চঙ্কীকে দর্শনার্থ শ্রমণ গৌতমেরই আগমন যুক্তিসঙ্গত। মাননীয় চঙ্কী, আপনি মাতাপিতা উভয়পক্ষ হইতে সুজাত (কুলীন) যাবৎ সপ্তম পিতামহ যুগ পরম্পরা বিশুদ্ধ বংশজ (সংসুদ্ধ গহণিক) জাতিবাদ দ্বারা অক্ষিপ্ত (অত্যক্ত), অন্‌-উপক্লিষ্ট (অ-নিন্দিত); যেহেতু চঙ্কী উভয় পক্ষ হইতে সুজাত হন…, সেই কারণেও মাননীয় চঙ্কী শ্রমণ গৌতমকে দর্শনের নিমিত্ত যাইবার যোগ্য নহেন। আপনার দর্শনার্থ শ্রমণ গৌতমেরই আসা উচিত। মাননীয় চঙ্কী আঢ্য, মহাধনী, মহাবিত্তশালী হন, এই কারণেও…। মাননীয় চঙ্কী ত্রিবেদের পারদর্শী…। মাননীয় চঙ্কী অভিরূপ, দর্শনীয়, প্রাসাদিক, উত্তম পরিশুদ্ধ বর্ণ-সৌন্দর্য সমন্বিত, ব্রহ্মবর্ণবান, ব্রহ্ম-বর্চস্বী। অতএব আপনার দর্শনের সুযোগ লাভ সকলের পক্ষে সহজ নহে। মাননীয় চঙ্কী শীলবান বৃদ্ধ-শীলী, উন্নত চরিত্রবান হন…।… কল্যাণবাচী, কল্যাণজনক বাক্য-ভাষী, সুমধুর-ভাষী, বিশ্লেষিত, আড়ষ্ট-বিহীন, অর্থ-বিজ্ঞাপক, নাগরিক ভাষায় যুক্ত…।… চঙ্কী বহুজনের আচার্য-প্রাচার্য হন, তিনশত বিদ্যার্থীকে মন্ত্র (বেদ) শিক্ষা দান করেন…। মাননীয় চঙ্কী রাজা পসেনদি কোশলের দ্বারা সৎকৃত, গৌরবকৃত, সম্মানিত, পূজিত ও সম্পূজিত হন…। মাননীয় চঙ্কী ব্রাহ্মণ পোক্খরসাতির সৎকৃত… সম্পূজিত হন…। পূজনীয় চঙ্কীই… কোশল প্রদত্ত ওপসাদে প্রভুত্ব করিয়া বাস করিতেছেন। এই কারণেও মাননীয় চঙ্কী শ্রমণ গৌতমকে দর্শনের নিমিত্ত গমনের অযোগ্য হন, আর শ্রমণ গৌতমই প্রভু চঙ্কীকে দর্শনের নিমিত্ত আগমনের যোগ্য।”</p>
<p>৪২৫. এইরূপ কথিত হইলে চঙ্কী ব্রাহ্মণ সেই ব্রাহ্মণদিগকে বলিলেন, “তাহা হইলে মহাশয়গণ, আমার বক্তব্যও একটু শুনুন, যে কারণে আমরাই সেই মহামান্য গৌতমের দর্শনার্থ যাইবার যোগ্য হই, আর সেই প্রভু গৌতম আমাদের দর্শনার্থ আগমনের অযোগ্য হন। ভো মহাশয়গণ, শ্রমণ গৌতম মাতাপিতা উভয়পক্ষ হইতে সুজাত হন…; এই কারণেও আমরা শ্রমণ গৌতমকে দেখিবার জন্য যাইবার যোগ্য হই, শ্রমণ গৌতম আমাদিগকে দেখিবার জন্য আসিবার অযোগ্য হন। শ্রমণ গৌতম ভূমিস্থ ও আকাশস্থ প্রভুত হিরণ্য-সুবর্ণ পরিত্যাগ করিয়া প্রব্রজিত হইয়াছেন…। শ্রমণ গৌতম তরুণ গাঢ় কৃষ্ণকেশ ভদ্রযৌবনসম্পন্ন, প্রথম বয়সেই আগার হইতে অনাগারিকরূপে প্রব্রজিত হইয়াছেন…। শ্রমণ গৌতম অশ্রুমুখে রোদনপরায়ণ মাতাপিতার অনিচ্ছা সত্ত্বেও কেশশ্মশ্রু মুণ্ডন করিয়া, কাষায়বস্ত্র পরিধান করিয়া, সংসার ছাড়িয়া প্রব্রজিত হইয়াছেন…। শ্রমণ গৌতম অভিরূপ, দর্শনীয়… ব্রহ্ম-বর্চস্বী; তাঁহার দর্শনের নিমিত্ত অবকাশ অনন্য সাধারণ…। শ্রমণ গৌতম শীলবান, আর্যশীলসম্পন্ন নিষ্কলঙ্ক-চরিত্র…, কল্যাণভাষী…, বহু বিদ্যার্থীর আচার্য-প্রচার্য…, ক্ষীণ-কামরাগ, চাপল্য-রহিত…। শ্রমণ গৌতম কর্মবাদী ক্রিয়াবাদী ব্রহ্মজ্ঞ প্রজার অপাপ (লোকোত্তর ধর্মে) পূর্বঙ্গম হন…। শ্রমণ গৌতম উচ্চকুল-অবিভক্ত ক্ষত্রিয়কুল হইতে প্রব্রজিত হইয়াছেন…। শ্রমণ গৌতম মহাধন, মহা বিত্তবান কুল হইতে প্রব্রজিত হইয়াছেন…। দেশের ও রাষ্ট্রের বাহির হইতে জিজ্ঞাসু হইয়া লোক শ্রমণ গৌতম সমীপে আগমন করেন…। অনেক সহস্র দেবতা আপ্রাণকোটি শ্রমণ গৌতমের শরণ গ্রহণ করিয়াছেন…। শ্রমণ গৌতমের এরূপ কল্যাণ-কীর্তিশব্দ উদগত হইয়াছে : সেই ভগবান এই কারণে অর্হৎ…। শ্রমণ গৌতম বত্রিশ মহাপুরুষলক্ষণ সংযুক্ত হন…। রাজা মাগধ সেনিয় বিম্বিসার, পসেনদি কোশল ও বিখ্যাত ব্রহ্মণ পোক্খরসাতি শ্রমণ গৌতমের সপুত্র-দার আপ্রাণ শরণাগত…। ভো মহাশয়গণ, শ্রমণ গৌতম ওপসাদে উপনীত হইয়াছেন, ওপসাদে… দেববন শালবনে বিহার করিতেছেন। বিশেষত যেকোনো শ্রমণ কিংবা ব্রাহ্মণ আমাদের গ্রাম-ক্ষেত্রে আগমন করেন, তাঁহারাই আমাদের অতিথি; অতিথিগণ আমাদের অভ্যর্থনীয়, গৌরবার্হ, মাননীয় ও পূজার যোগ্য হন। ভো, শ্রমণ গৌতম ওপসাদে উপনীত হইয়াছেন, ওপসাদের উত্তরদিকে দেববন শালবনে অবস্থান করিতেছেন; সুতরাং শ্রমণ গৌতম আমাদেরই অতিথি; অতিথি আমাদের অভ্যর্থনার যোগ্য… পূজার্হ হন। এই কারণেও…। ওহে মহাশয়গণ, আমি সেই প্রভু গৌতমের গুণাবলি এই পরিমাণ জানি, কিন্তু সেই প্রভু গৌতম কেবল এই পরিমাণ গুণের অধিকারী নহেন, সেই প্রভু গৌতম অপরিসীম গুণবান। এই সকলের একাঙ্গযুক্ত হইলেও প্রভু গৌতম আমাদিগকে দর্শন করিবার নিমিত্ত আসার অযোগ্য হন, কিন্তু প্রভু গৌতমকে দর্শনের নিমিত্ত আমাদের তথায় যাওয়া উচিত। সুতরাং চলুন, আমরা সকলে শ্রমণ গৌতমকে দর্শন করিবার নিমিত্ত যাত্রা করি।”</p>
<p>৪২৬. তখন চঙ্কী ব্রাহ্মণ বৃহৎ ব্রাহ্মণ পরিষদের সহিত যেখানে ভগবান আছেন, সে-স্থানে উপনীত হইলেন। তথায় গিয়া ভগবানের সহিত সম্মোদন করিয়া… একপ্রান্তে বসিলেন।… সেই সময় ভগবান বয়োবৃদ্ধ ব্রাহ্মণদের সাথে কিছু স্মরণীয় কথা সমাপ্ত করিয়া উপবিষ্ট ছিলেন।</p>
<p>সেই সময় মুণ্ডিত-শির জন্মে ষোলো বর্ষ বয়স্ক… ত্রিবেদে পারদর্শী কাপতিক নামক তরুণ ব্রাহ্মণকুমার… পরিষদে উপবিষ্ট ছিল। ভগবানের সহিত বয়স্ক বয়স্ক ব্রাহ্মণদের আলোচনার সময় সে মাঝে মাঝে কথা উত্থাপন করে। তখন ভগবান কাপতিক মানবকে নিবারণ করিলেন, “আয়ুষ্মান ভারদ্বাজ, বৃদ্ধ বৃদ্ধ ব্রাহ্মণদের সাথে আলোচনার সময় কথা বলিও না। আয়ুষ্মান ভারদ্বাজ, কথা সমাপ্ত হওয়া পর্যন্ত অপেক্ষা করো।”</p>
<p>এইরূপ কথিত হইলে চঙ্কী ব্রাহ্মণ ভগবানকে বলিলেন, প্রভু গৌতম, কাপতিক মানবকে নিবারণ করিবেন না। কাপতিক মানব কুলপুত্র (কুলীন), বহুশ্রুত, পণ্ডিত, সুবক্তা; কাপতিক মানব প্রভু গৌতমের সহিত এ সম্বন্ধে বাদানুবাদ করিতে সমর্থ।”</p>
<p>তখন ভগবানের এই চিন্তা হইল : “অবশ্যই কাপতিক মানবের কথা ত্রিবেদ প্রবচন সম্বন্ধে হইবে। তজ্জন্যই ব্রাহ্মণেরা তাহাকে সসম্মানে সম্মুখে রাখিয়াছেন।”</p>
<p>তখন কাপতিক মানবের এই চিন্তা হইল : “যখন শ্রমণ গৌতম আমার চক্ষুর দিকে দৃষ্টিপাত করিবেন, তখন আমি তাঁহাকে প্রশ্ন জিজ্ঞাসা করিব।”</p>
<p>ভগবান স্বীয় চিত্ত দ্বারা কাপতিক মানবের চিত্তবিতর্ক অবগত হইয়া যেদিকে কাপতিক মানব ছিল সেদিকে দৃষ্টিপাত করিলেন।</p>
<p>৪২৭. তখন কাপতিক মানব চিন্তা করিল : “শ্রমণ গৌতম আমাকে দেখিতেছেন। অতএব আমি তাঁহাকে প্রশ্ন জিজ্ঞাসা করি।” কাপতিক মানব ভগবানকে কহিল, “ভো গৌতম, পিটক (আপ্তবাণী) সম্পত্তিযোগে এই এইরূপে শ্রুতিপরম্পরা আগত, পুরাতন এই যে মন্ত্রপদ আছে, উহার প্রতি ব্রাহ্মণেরা পূর্ণরূপে নিষ্ঠা (শ্রদ্ধা) রাখেন, ‘ইহাই সত্য, অন্যসব মিথ্যা।’ এ সম্বন্ধে প্রভু গৌতম কী বলেন?”</p>
<p>“ভারদ্বাজ, কেমন, ব্রাহ্মণদের মধ্যে একজনও কি আছেন? যিনি এরূপ বলেন, ‘আমি ইহা অবগত আছি, আমি ইহা প্রত্যক্ষ করিয়াছি, ইহাই সত্য, অন্য মিথ্যা’?” “না, ভো গৌতম!”</p>
<p>“কেমন, ভারদ্বাজ, ব্রাহ্মণদের এক আচার্যও…, এক আচার্য-প্রাচার্যও, পরম্পরাচার্যদের সপ্তম পুরুষ যুগ পর্যন্ত… ?”</p>
<p>“না, ভো গৌতম!”</p>
<p>“কেমন, ভারদ্বাজ, ব্রাহ্মণদের যে-সকল পূর্বজ ঋষিগণ মন্ত্রের কর্তা, মন্ত্রের প্রবক্তা; এই পুরাতন মন্ত্রপদ যাঁহাদের দ্বারা গীত (কণ্ঠস্থ) অধ্যাপিত সংগৃহীত হইয়াছে; আধুনিক ব্রাহ্মণেরা তাহাই অনুগান করে, তদনুভাষণ করে, ভাষণের পুনর্ভাষণ করে, অধ্যয়নের পুনঃ অধ্যাপন করে যথা-অষ্টক, বামক, বামদেব, বিশ্বামিত্র, যমদগ্নি, অঙ্গীরস (অঙ্গিরা?), ভারদ্বাজ, বশিষ্ঠ, কাশ্যপ ও ভৃগু; তাঁহারাও এরূপ বলিয়াছেন : ‘আমরা ইহা জানি, আমরা ইহা দেখি, ইহাই সত্য, অন্য মিথ্যা?’”</p>
<p>“ভো গৌতম, তাহা নহে।”</p>
<p>“এই প্রকারে ভারদ্বাজ, ব্রাহ্মণদের মধ্যে কোনো এক ব্রাহ্মণও বিদ্যমান নাই, যিনি প্রত্যক্ষজ্ঞানী ও প্রত্যক্ষদর্শীরূপে বলেন, ‘ইহা সত্য, অন্য মিথ্যা।’”</p>
<p>৪২৮. “ভারদ্বাজ, যেমন পরম্পরা সংসক্ত অন্ধ-প্রবেণি, অগ্রবর্তীও দেখিতে পায় না, মধ্যবর্তীও দেখিতে পায় না, পশ্চাদ্বর্তীও দেখিতে পায় না। সেইরূপই ভারদ্বাজ, ব্রাহ্মণদের ভাষণ পরম্পরা সংসক্ত অন্ধ-প্রবেণি সদৃশ…। তাহা কী মনে করো, ভারদ্বাজ, এরূপ হইলে ব্রাহ্মণদের শ্রদ্ধা অমূলক প্রতিপন্ন হয় না কি?”</p>
<p>“ভো গৌতম, ব্রাহ্মণেরা কেবল শ্রদ্ধায় উপাসনা করেন না, অনুশ্রব (শ্রুতি) হেতুও তাঁহারা এখানে উপাসনা করেন।”</p>
<p>“ভারদ্বাজ, তুমি পূর্বে শ্রদ্ধায় (নিষ্ঠায়) প্রতিষ্ঠিত ছিলে, এখন অনুশ্রব কহিতেছ। ভারদ্বাজ, এই পঞ্চবিধ ধর্ম ইহজীবনে দুই প্রকার বিপাক (ফল) দিয়া থাকে। সেই পঞ্চ কী?-(১) শ্রদ্ধা, (২) রুচি, (৩) অনুশ্রব, (৪) আকার পরিবিতর্ক, (৫) দৃষ্টি-নিধ্যান-ক্ষান্তি। ভারদ্বাজ, এই পঞ্চধর্ম ইহজীবনে দুই প্রকার ফল প্রদান করে। অপিচ ভারদ্বাজ, যাহা উত্তমরূপে শ্রদ্ধা করা হয়, তাহাও রিক্ত, তুচ্ছ, মিথ্যা প্রতিপন্ন হইতে পারে। যদি যদি উপযুক্ত শ্রদ্ধা পোষিত নাও হয়, তথাপি তাহা ভূত, যথার্থ, তথ্য, অনন্যথা প্রতিপন্ন হইতে পারে। অথচ ভারদ্বাজ, সুরুচিত, সু-অনুশ্রুত, সুপরিকল্পিত ও সুনিধ্যায়িত হইয়াও তাহা যথার্থ, তথ্য অনন্যথা হইতে পারে। সুতরাং ভারদ্বাজ, সত্যানুরক্ষক বিজ্ঞ পুরুষের পক্ষে ইহাতে একান্তই (ষোল আনা) নিষ্ঠাশীল হওয়া অনুচিত যে ইহাই সত্য, আর সব মিথ্যা।”</p>
<p>৪২৯. “হে গৌতম, কী পরিমাণ সত্যানুরক্ষণ হয়, আর কী পরিমাণ সত্যানুরক্ষা হয়? ভবৎ গৌতমকে আমরা সত্যানুরক্ষণ সম্পর্কে জিজ্ঞাসা করিতেছি।”</p>
<p>“ভারদ্বাজ, যদি কোনো পুরুষের শ্রদ্ধা হয়, আমার শ্রদ্ধা এতাদৃশ; এ প্রকার বাদীর সত্য অনুরক্ষা হয়, কিন্তু ইহার প্রতি একান্তভাবে নিষ্ঠাশীল হয় না, ‘ইহাই সত্য, অন্য (সব) মিথ্যা।’ ভারদ্বাজ, যদি পুরুষের রুচি হয়…, অনুশ্রব হয়, আকার পরিকল্পনা হয়, দৃষ্টি-নিধ্যান-ক্ষান্তি, হয়; আমার দৃষ্টি-নিধ্যান-ক্ষান্তি, এতাদৃশ, এ প্রকার বাদীর সত্যানুরক্ষা হয়; এখনো একান্তভাবে নিষ্ঠা পোষণ করে না, ‘ইহাই সত্য-অন্য মিথ্যা।’ ভারদ্বাজ, এই পরিমাণ সত্যানুরক্ষণ হয়, এই পরিমাণ সত্যানুরক্ষা হয়। আমরা এ পরিমাণ সত্যের অনুরক্ষণ প্রজ্ঞাপিত করিয়া থাকি, কিন্তু সম্প্রতি সত্যানুবোধ জন্মে না।”</p>
<p>৪৩০. “ভো গৌতম, এই পরিমাণ সত্যের অনুরক্ষণ হয়, এই পরিমাণে সত্য অনুরক্ষা হয়, আমরা এই পরিমাণ সত্যানুরক্ষণ প্রত্যক্ষ করি। হে গৌতম, সত্যানুবোধ কী প্রকারে হয়? কী প্রকারে মানুষ সত্যোপলব্ধি করে? ভো গৌতম, সত্যোপলব্ধি সম্বন্ধে আমরা আপনাকে জিজ্ঞাসা করিতেছি।”</p>
<p>“এখানে ভারদ্বাজ, ভিক্ষু অন্যতর গ্রাম কিংবা নিগম আশ্রয় করিয়া অবস্থান করে, কোনো গৃহপতি অথবা গৃহপতি-পুত্র তাহার সমীপে উপস্থিত হইয়া লোভ, দ্বেষ, মোহ এই তিন ধর্ম সম্বন্ধে তাহার পরীক্ষা করে কেমন, এই আয়ুষ্মানের তথাবিধ লোভনীয় ধর্ম আছে কি যেরূপ লোভনীয় ধর্ম দ্বারা পরিগৃহীত (অধিকৃত) চিত্ত হইয়া না জানিয়াই বলে ‘জানিতেছি’, না দেখিয়াই কহে ‘দেখিতেছি’, অথবা তজ্জন্য পরকে নিয়োজিত করে যাহাতে পরের দীর্ঘকাল অহিত ও দুঃখের নিদান হয়? তাহাকে পরীক্ষা করিয়া সে এরূপ জানে যে এই আয়ুষ্মানের তথাবিধ লোভনীয় ধর্ম নাই যে লোভনীয় ধর্মে পরিগৃহীত চিত্ত হইয়া না জানিয়াই ‘জানিতেছি’ বলে, না দেখিয়াই ‘দেখিতেছি’ কহে; অথবা অপরকেও তজ্জন্য নিয়োজিত করে যাহাতে অপরের দীর্ঘকাল অহিত ও দুঃখের নিদান হয়। এই আয়ুষ্মানের কায়-সমাচার আর বাক্‌-সমাচার তদ্রূপ যাহা অলোভীর পক্ষে সম্ভব। এই আয়ুষ্মান যে ধর্মোপদেশ করেন তাহা গভীর, দুর্দর্শ, দুর্বোধ্য, শান্ত, প্রণীত (উত্তম), অতর্কাবচর (তর্ক দ্বারা অপ্রাপ্য), নিপুণ, পণ্ডিতবেদনীয়। সে ধর্ম লোভী কর্তৃক উপদিষ্ট হওয়া সহজ নহে।</p>
<p>৪৩১. যখন তাহাকে পরীক্ষা করিয়া লোভনীয় ধর্ম হইতে বিশুদ্ধ দেখা যায়, তখন তদুত্তর দ্বেষ সম্বন্ধীয় ধর্মে তাহাকে পরীক্ষা করে কেমন, এই আয়ুষ্মানের দ্বেষ সম্বন্ধীয় ধর্ম আছে কি… ?… সেই ধর্ম বিদ্বেষী কর্তৃক উপদিষ্ট হওয়া সহজসাধ্য নহে।</p>
<p>৪৩২. যখন পরীক্ষা করিয়া দ্বেষ সম্বন্ধীয় ধর্ম হইতে তাহাকে পরিশুদ্ধ দেখা যায়, তখন তদুত্তর মোহনীয় ধর্ম সম্বন্ধে তাহাকে পরীক্ষা করে কেমন, এই আয়ুষ্মানের তথাবিধ মোহনীয় ধর্ম বিদ্যমান আছে কি… ?… সে ধর্ম মূঢ়কর্তৃক উপদিষ্ট হওয়া সহজ সাধ্য নহে।</p>
<p>অনুসন্ধান করিয়া যখন তাহাকে (লোভ-দ্বেষ) মোহনীয় ধর্ম হইতে বিশুদ্ধ দেখা যায়, তখন তাহার প্রতি (লোকে), শ্রদ্ধা সন্নিবেশ করে, শ্রদ্ধাসম্পন্ন হইয়া সমীপে গমন করে, সমীপে গিয়া উপবেশন করে, উপবেশন করিয়া শ্রোত্রাবধান করে, অবহিত শ্রোত্রে ধর্মদেশনা শ্রবণ করে, ধর্ম শুনিয়া ধারণ করে, ধৃত ধর্মের অর্থ ও কারণ উপপরীক্ষা করে, অর্থের পরীক্ষা করিয়া ধর্ম অবলোকনে সক্ষম হয়, ধর্মদর্শনে ক্ষমতা থাকিলে ছন্দ (করিবার প্রবৃত্তি) উৎপন্ন হয়, ছন্দবলে প্রযত্নশীল হয়, উৎসাহিত হইয়া (অনিত্যাদি হিসেবে) তুলনা বা পরীক্ষা করে, তুলনা করিয়া (মার্গাবহ) উদ্যেগ করে, প্রোষিতাত্ম অবস্থায় সহজাত নামকায়ে পরম সত্য (নির্বাণ) সাক্ষাৎকার করে আর প্রজ্ঞা দ্বারা ক্লেশ প্রতিবদ্ধ করিয়া (তাহাই বিভূতভাবে) প্রত্যক্ষ করে। ভারদ্বাজ, এই পরিমাণ সত্যানুবোধ হয়, এই পরিমাণেই সত্যোপলব্ধি জন্মে। এ পর্যন্তই আমরা সত্যানুবোধ (মার্গ-বোধ) ঘোষণা করি, কিন্তু এখনো সত্যানুপ্রাপ্তি (ফল-সাক্ষাৎকার) ঘটে নাই।”</p>
<p>৪৩৩. “হে গৌতম, এই পর্যন্ত সত্যাববোধ হয়, এই পর্যন্ত সত্যানুবোধ জন্মে। আমরাও এ পর্যন্ত সত্যানুবোধ পর্যবেক্ষণ করি। পরন্তু হে গৌতম, কী পরিমাণে সত্যানুপ্রাপ্তি ঘটে, কী পরিমাণে সত্য প্রাপ্ত হওয়া যায়? আমরা ভবৎ গৌতম সমীপে সত্যানুপ্রাপ্তি সম্বন্ধে জিজ্ঞাসা করিতেছি।”</p>
<p>“ভারদ্বাজ, সেই সকল (পূর্বোক্ত মার্গযুক্ত দ্বাদশ) ধর্মেরই আসেবন (পুনঃপুন অভ্যাস) ভাবনা, বহুলী কর্মপ্রভাবে সত্যানুপ্রাপ্তি ঘটে। ভারদ্বাজ, এযাবৎ সত্যানুপ্রাপ্তি হয়, আমরা এযাবৎ সত্যানুপ্রাপ্তি ঘোষণা করি।”</p>
<p>৪৩৪. “এ পর্যন্তই হে গৌতম, সত্যপ্রাপ্তি হয়,… আমরাও এ পর্যন্ত সত্যানুপ্রাপ্তি পরিদর্শন করি। হে গৌতম, সত্যানুপ্রাপ্তির পক্ষে কোনো ধর্ম অধিক উপকারী (বহুকার) হয়? সত্যানুপ্রাপ্তির নিমিত্ত অধিক উপকারী ধর্ম সম্বন্ধে আমরা গৌতমকে জিজ্ঞাসা করিতেছি।”</p>
<p>“ভারদ্বাজ, সত্যানুপ্রাপ্তির পক্ষে বহু উপকারী ধর্ম প্রধান (মার্গাবহ উদ্যোগ), যদি কেহ প্রধান না করে, তবে তাহার সত্যলাভ ঘটে না। যেহেতু প্রধান করে, তাই সত্যানুপ্রাপ্তি হইয়া থাকে, সুতরাং সত্যপ্রাপ্তির পক্ষে প্রধান বহু উপকারী।”</p>
<p>“হে গৌতম, প্রধানের পক্ষে কোনো ধর্ম বহু উপকারী? প্রধানের বহু উপকারী ধর্ম সম্বন্ধে আমরা প্রভু গৌতমকে জিজ্ঞাসা করিতেছি।”</p>
<p>“ভারদ্বাজ, প্রধানের বহু উপকারী উত্থান, যদি উত্থান না থাকে তবে প্রধান করা যায় না। যেহেতু উত্থান করে সেই হেতু প্রধান হইয়া থাকে। সুতরাং উত্থান প্রধানের বহু উপকারী।…।… উত্থানের নিমিত্ত তুলনা (অনিত্যাদি বশে বিদর্শন) বহু উপকারী…। তুলনার উপকারী উৎসাহ, উৎসাহের উপকারী ছন্দ, ছন্দের উপকারী ধর্ম-নিধ্যান-ক্ষান্তি, (ধর্মাবলোকনের ক্ষমতা), ধর্ম-নিধ্যান-ক্ষান্তির উপকারী অর্থ-উপপরীক্ষা, অর্থোপপরীক্ষার উপকারী ধর্ম-ধারণ,… ধর্ম-শ্রবণ…, শ্রোত্রাবধান, পর্যুপাসনা, সমীপে গমন…। শ্রদ্ধা…।”</p>
<p>৪৩৫. “সত্যানুরক্ষণ সম্বন্ধে আমরা প্রভু গৌতমকে জিজ্ঞাসা করিলাম, প্রভু গৌতম সত্যানুরক্ষণ সম্বন্ধে আমাদিগকে বর্ণনা করিয়াছেন। তাহা আমাদের রুচি হয়, সহ্যও হয়; উহাতে আমরা সন্তুষ্ট। সত্যানুবোধ সম্বন্ধে আমরা প্রভু গৌতমকে জিজ্ঞাসা করিয়াছি।… সত্যপ্রাপ্তি…। সত্যপ্রাপ্তির বহু উপকারী ধর্ম সম্বন্ধে আমরা প্রভু গৌতমকে জিজ্ঞাসা করিয়াছি। প্রভু গৌতম তাহা আমাদিগকে বর্ণনা করিয়াছেন। উহা আমাদের রুচিকর ও সহ্য হয়, আমরা উহাতে সন্তুষ্ট। যে যে বিষয়ে আমরা প্রভু গৌতমকে জিজ্ঞাসা করিয়াছি। সে সে বিষয়ে প্রভু গৌতম বর্ণনা করিয়াছেন। উহাতে আমাদের রুচি ও সমর্থন আছে। আমরা উহাতে সন্তুষ্ট। হে গৌতম, আমরাও পূর্বে এরূপ জানিতাম : মুণ্ডক, শ্রমণক, নীচ (ইভ্যা), কৃষ্ণ, ব্রহ্মার পদপ্রান্তজ কাহারা? আর কাহারাই বা ধর্মের প্রকৃত জ্ঞাতা? প্রভু গৌতম শ্রমণদের প্রতি আমার শ্রমণ-প্রেম, শ্রমণ-প্রসাদ উৎপাদন করিয়াছেন। আশ্চর্য, হে গৌতম!… আজ হইতে জীবনের শেষ মুহূর্ত পর্যন্ত আমাকে শরণাগত উপাসকরূপে ধারণা করুন।”</p>
<p class='endsutta'>চঙ্কী সূত্র সমাপ্ত।</p>
<footer>
<p>অনুবাদক : <span class='author'>ধর্মাধার মহাস্থবির</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
