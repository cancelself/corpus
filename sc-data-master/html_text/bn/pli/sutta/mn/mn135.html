<!DOCTYPE html>
<html>
<head>
<meta charset='UTF-8'>
<meta name='author' content='বিনয়েন্দ্রনাথ চৌধুরী'>
<title></title>
</head>
<body>
<article id='mn135' lang='bn'>
<header>
<ul>
<li class='division'>মধ্যমনিকায়</li>
<li class='subdivision'>উপরি-পঞ্চাশ</li>
<li class='vagga'>৪. বিভঙ্গ-বর্গ</li>
</ul>
<h1>৫. ক্ষুদ্র কর্মবিভঙ্গ সূত্র</h1>
</header>
<p>আমি এইরূপ শুনিয়াছি।</p>
<p>এক সময় ভগবান শ্রাবস্তী-সমীপে অবস্থান করিতেছিলেন জেতবনে অনাথপিণ্ডিকের আরামে। তখন তোদেয়পুত্র শুভমাণবক ভগবানের নিকট উপস্থিত হইয়া ভগবানের সহিত প্রীত্যালাপ ও কুশল প্রশ্নাদি বিনিময় করিয়া একান্তে উপবেশন করিলেন। একান্তে উপবিষ্ট তোদেয়পুত্র শুভমাণবক ভগবানকে বলিলেন, “হে গৌতম, কী হেতু-প্রত্যয় যে মনুষ্যদের মধ্যে মনুষ্যরূপে থাকা অবস্থায় হীনতা এবং উৎকর্ষতা দেখা যায়? হে গৌতম, অল্পায়ু মনুষ্য দেখা যায়, দীর্ঘায়ু মনুষ্য দেখা যায়, বহুরোগগ্রস্ত, অল্প রোগগ্রস্ত, দুবর্ণ, বর্ণসম্পন্ন, অল্পশক্তিযুক্ত, মহাশক্তিযুক্ত, অল্পভোগসম্পন্ন, মহাভোগসম্পন্ন, নীচকুলজাত, উচ্চকুলজাত, দুষ্প্রাজ্ঞ, প্রজ্ঞাবান দেখা যায়? হে গৌতম, কী হেতু… দেখা যায়? “মাণবক, জীবনের কর্মই নিজের, তাহারা কর্মের দায়াদ (কর্মফল ভোগের অধিকারী), কর্ম তাহাদের উৎপত্তির কারণ, কর্ম তাহাদের বন্ধু, কর্ম তাহাদের শরণ, কর্মই জীবনকে হীন-উৎকৃষ্টভাবে বিভক্ত করে।</p>
<p>এই ভবদীয় গৌতমের অব্যাখ্যাত সংক্ষিপ্ত ভাষণের বিস্তারিত অর্থ আমি জানি না। সাধু ভবদীয় গৌতম সেইভাবে ধর্মদেশনা করুন যাহাতে ভবদীয় গৌতমের… আমি জানিতে পারি।</p>
<p>মাণবক, তাহা হইলে মনোনিবেশ-সহকারে শ্রবণ করো, আমি ভাষণ দিব। ‘হ্যাঁ ভদন্ত,’ বলিয়া তোদেয়পুত্র শুভ মাণবক ভগবানকে প্রত্যুত্তর দিলেন। ভগবান বলিলেন, এখানে, মাণবক, কোনো কোনো স্ত্রী বা পুরুষ প্রাণহন্তা, রুদ্রপ্রকৃতি, লোহিতপাণি, হনন ও প্রহার কার্যে নিবিষ্ট, সর্বজীবের প্রতি অদয়ালু হয়। এইভাবে অনুষ্ঠিত ও সম্পাদিত কর্মের ফলে সে দেহাবসানে মৃত্যুর পর অপায়, দুর্গতি, বিনিপাত নিরয়ে (নরকে) উৎপন্ন হয়। কিন্তু যদি সে দেহাবসানে… নিরয়ে উৎপন্ন না হয়। যদি মনুষ্যত্ব লাভ করে, তাহা হইলে যেখানে যেখানে জন্মগ্রহণ করে অল্পায়ু হয়। মাণবক, এই যে সে প্রাণহন্তা, রুদ্রপ্রকৃতি… অদয়ালু হয়। এই প্রতিপদই (পথ) অল্পায়ু সংবর্তনিক।</p>
<p>মাণবক, এখানে কোনো কোনো স্ত্রী বা পুরুষ প্রাণাতিপাত পরিত্যাগ করিয়া প্রাণাতিপাত হইতে বিরত হন, নিহিতদণ্ড, নিহিতশস্ত্র, লজ্জী, দয়ালু, সর্বজীবের হিতানুকম্পী হইয়া অবস্থান করেন। এইভাবে অনুষ্ঠিত ও সম্পাদিত কর্মের ফলে তিনি দেহাবসানে মৃত্যুর পর সুগতি স্বর্গলোকে উৎপন্ন হন, যদি মনুষ্যত্ব লাভ করেন, তাহা হইলে যেখানে যেখানে জন্মগ্রহণ করেন দীর্ঘায়ু হন। এই যে প্রাণাতিপাত পরিত্যাগ করিয়া… হিতানুকম্পী হইয়া অবস্থান করেন, এই প্রতিপদ (পদ) দীর্ঘায়ু সংবর্তনিক।</p>
<p>মাণবক, এখানে কোনো কোনো স্ত্রী বা পুরুষ জীবগণের প্রতি স্বভাবে অনিষ্টকারী হয়, অন্যকে পাণি দ্বারা, লোষ্ট্র দ্বারা, দণ্ড দ্বারা বা শস্ত্র দ্বারা আঘাত করে। এইভাবে অনুষ্ঠিত… বিনিপাত নিরয়ে জন্মগ্রহণ করে। যদি মনুষ্যত্ব লাভ করে যেথায় জন্মগ্রহণ করে বহুরোগগ্রস্ত হয়। এই যে পাণি দ্বারা… আঘাত করিয়া স্বভাবে অনিষ্টকারী হয়… এই প্রতিপদ বহুরোগ সংবর্তনিক।</p>
<p>মাণবক, এখানে কোনো কোনো স্ত্রী বা পুরুষ অনিষ্টকারী হয় না… সুগতি… অল্পরোগগ্রস্ত (নীরোগ) হয়… প্রতিপদ নীরোগ সংবর্তনিক।</p>
<p>মাণবক, এখানে কোনো কোনো স্ত্রী বা পুরুষ ক্রোধপরায়ণ ও উপায়াস বহুল তাহাকে সামান্য কথা বলা হইলেও রাগান্বিত হয়, কুপিত হয়, ক্ষতি করে, প্রতিহত করে, কোপ, দ্বেষ ও দৌর্মনস্য পোষণ করে। এইভাবে অনুষ্ঠিত… এই প্রতিপদ দুর্বর্ণ সংবর্তনিক।</p>
<p>মাণবক, এখানে কোনো কোনো স্ত্রী বা পুরুষ ক্রোধহীন ও অনুপায়াসবহুল হন। বহু কথা বলা হইলেও তিনি রাগান্বিত হন না, কুপিত হন না… দৌর্মনস্য পোষণ করেন না। এইভাবে অনুষ্ঠিত… প্রসন্নচিত্ত হন।… এই প্রতিপদ প্রসাদ সংবর্তনিক।</p>
<p>মাণবক, এখানে কোনো কোনো স্ত্রী বা পুরুষ ঈর্ষাপরায়ণ হন। অন্যের লাভ-সৎকার-গুরুত্বে, সমান পূজালাভে সে ঈর্ষা করে, প্রতিহিংসা করে ও ঈর্ষা পোষণ করে। এইভাবে অনুষ্ঠিত… অল্পাশাখ্য (শক্তিহীন বা দুর্বল হয়… এই প্রতিপদ অল্পাশাখ্য সংবর্তনিক।</p>
<p>মাণবক, কোনো কোনো স্ত্রী বা পুরুষ ঈর্ষাপরায়ণ না… ঈর্ষা পোষণ করেন না… মহেশাখ্য মহাশক্তিসম্পন্ন হন… মহেশাখ্য সংবর্তনিক।</p>
<p>মাণবক, এখানে কোনো কোনো স্ত্রী বা পুরুষ শ্রমণ-ব্রাহ্মণের প্রতি অন্ন-পানীয়-বস্ত্র-যান-মাল্য-গন্ধ-বিলেপন-শয্যা-আবসথ-প্রদীপের দাতা হয় না… অল্পভোগী (সম্পদহীন) হয়… অল্পভোগ সংবর্তনিক।</p>
<p>মাণবক, এখানে কোনো কোনো স্ত্রী বা পুরুষ শ্রমণ-ব্রাহ্মণের প্রতি… দাতা হন… মহাভোগসম্পন্ন হন… মহাভোগ সংবর্তনিক।</p>
<p>মাণবক, এখানে কোনো কোনো স্ত্রী বা পুরুষ স্তব্ধ ও অতিমানী হয়, অভিবাদনযোগ্যকে অভিবাদন করে না, প্রত্যুত্থানযোগ্যকে প্রত্যুত্থান করে না আসনার্হকে আসন দেয় না, মার্গার্হকে মার্গ দেয় না, মাননীয়কে মান্য করে না, পূজনীয়কে পূজা করে না… নীচকুলে জাত হয়… নীচকুল সংবর্তনিক।</p>
<p>মাণবক, এখানে কোনো কোনো স্ত্রী বা পুরুষ স্তব্ধ ও অতিমানী হয় না… পূজনীয়কে পূজা করেন… উচ্চকুলজাত হন।… উচ্চকুল সংবর্তনিক।</p>
<p>মাণবক, এখানে কোনো কোনো স্ত্রী বা পুরুষ কোনো শ্রমণ বা ব্রাহ্মণের নিকট উপস্থিত হইয়া জিজ্ঞাসা করে : ভদন্ত, কুশল কী? অকুশল কী? বর্জনীয় কী? অবর্জনীয় কী? সেবিতব্য কী? অসেবিতব্য কী? কী করিলে দীর্ঘকাল আমার অহিত ও দুঃখের কারণ হইবে? কী করিলে তাহা দীর্ঘকাল আমার হিত ও সুখের কারণ হইবে? এইভাবে অনুষ্ঠিত… দুষ্প্রাজ্ঞ হয়… দুষ্প্রজ্ঞা সংবর্তনিক।</p>
<p>মাণবক, এখানে কোনো কোনো স্ত্রী বা পুরুষ… মহাপ্রাজ্ঞ হয়… মহাপ্রজ্ঞা সংবর্তনিক।</p>
<p>সুতরাং মাণবক, অল্পায়ুক সংবর্তনিক প্রতিপদ অল্পায়ুকত্বে উপনীত করে, দীর্ঘায়ুক সংবর্তনিক প্রতিপদ দীর্ঘায়ুকত্বে উপনীত করে, বহু আবাধ সংবর্তনিক প্রতিপদ, অল্প-আবাধ সংবর্তিনিক প্রতিপদ, দুর্বর্ণ সংবর্তনিক প্রতিপদ, প্রাসাদিক সংবর্তনিক প্রতিপদ, অল্পেশাখ্য, মহেশাখ্য, অল্পভোগ, মহাভোগ, নীচকুলীন, উচ্চকুলীন, দুষ্প্রাজ্ঞ, মহাপ্রাজ্ঞ সংবর্তনিক প্রতিপদ সম্পর্কেও এইরূপ।</p>
<p>মাণবক, জীবগণের কর্মই নিজের, তাহারা কর্মের দায়াদ… হীন উৎকৃষ্টভাবে বিভক্ত করে।</p>
<p>এইরূপে কথিত হইলে তোদেয়পুত্র শুভ মাণবক ভগবানকে বলিলেন, অতি সুন্দর, হে গৌতম, অতি মনোহর, হে গৌতম, যেমন কেহ উল্টানকে… দেখিতে পায়, এইরূপে ভবদীয় গৌতমের দ্বারা অনেক পর্যায়ে ধর্ম প্রকাশিত হইয়াছে। আমি, ভবদীয় গৌতম, তাঁহার ধর্ম ও সংঘের শরণাগত হইতেছি। আজ হইতে আমরণ শরণাগত আমাকে ভবদীয় গৌতম উপাসকরূপে অবধারণ করুন।</p>
<p class='endsutta'>ক্ষুদ্রকর্ম বিভঙ্গ সূত্র সমাপ্ত।</p>
<footer>
<p>অনুবাদক : <span class='author'>বিনয়েন্দ্রনাথ চৌধুরী</span>.</p>
<p>Published by Tripitak Publishing Society, Bangladesh.</p>
</footer>
</article>
</body>
</html>
