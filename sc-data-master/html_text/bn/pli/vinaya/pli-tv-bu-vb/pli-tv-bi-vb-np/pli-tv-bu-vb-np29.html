<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-np29' lang='bn'>
<header>
<ul>
<li class='division'>বিনয়পিটকে</li>
<li>নিস্সগ্গিয় অধ্যায়</li>
<li>পাত্র বর্গ</li>
</ul>
<h1>২৯. ভয় ও বিপৎসংকুল বিষয়ক শিক্ষাপদ</h1>
</header>
<h2>স্থান : শ্রাবস্তী</h2>
<p><a class='ref msdiv' id='msdiv652' href='#msdiv652'>Msdiv 652</a>সে সময়ে ভগবান বুদ্ধ শ্রাবস্তী-সন্নিকটে অনাথপিণ্ডিক কর্তৃক প্রদত্ত জেতবনারামে অবস্থান করছিলেন। সে সময়ে ভিক্ষুরা বর্ষাবাস সমাপ্ত করে অরণ্য শয়নাসনে বিহার (বাস) করছিলেন। কার্তিক মাসে চোর, ডাকাতরা এসে সেই ভিক্ষুদেরকে আটক করে বলত যে, “আপনাদের লব্ধ যা কিছু আছে, আমাদেরকে দিন” এরূপে বিভিন্নভাবে উৎপীড়িত হওয়ায় তারা এ বিষয়ে ভগবানকে জ্ঞাত করলেন। তখন ভগবান এ কারণে, এ প্রসঙ্গে ধর্মকথা উত্থাপন করে ভিক্ষুদেরকে আহ্বান করে বললেন, “হে ভিক্ষুগণ, আমি অনুজ্ঞা প্রদান করছি, অরণ্য শয়নাসনে অবস্থান করার সময় ত্রিচীবরের (সঙ্ঘাটি, উত্তরাসঙ্গ ও অন্তর্বাস) মধ্যে যেকোনো একটি চীবর নিকটবর্তী গ্রামের কোনো বাড়িতে রেখে দিতে হবে।”</p>
<p>সে সময়ে ভিক্ষুরা “ভগবান এরূপ অনুজ্ঞা প্রদান করেছেন-অরণ্য শয়নাসনে বাস করার সময় ত্রিচীবরের মধ্যে যেকোনো একটি চীবর সমীপবর্তী গ্রামে কোনো বাড়িতে রাখতে হবে” এরূপ ভেবে তারা ত্রিচীবরের মধ্যে কোনো একটি চীবর নিকটবর্তী গ্রামের কোনো বাড়িতে রেখে ছয় রাত্রি অধিক অন্যত্র অবস্থান করছিলেন। সেই ভিক্ষুদের রেখে যাওয়া চীবরগুলো নষ্ট, বিনষ্ট হচ্ছিল, অগ্নিতে দগ্ধ হচ্ছিল এবং ইঁদুরেরাও খাচ্ছিল। এ হেতু সেই ভিক্ষুরা জীর্ণ-শীর্ণ ও রুক্ষ চীবর পরিধান করছিলেন। অন্য ভিক্ষুরা তাদেরকে জিজ্ঞেস করলেন, “হে আবুসোগণ, কী হেতু আপনারা জীর্ণ-শীর্ণ ও রুক্ষ চীবর পরিধান করেছেন?”</p>
<p>তখন তারা ভিক্ষুদেরকে এ ব্যাপারে অবগত করলেন। যে সকল ভিক্ষু অল্পেচ্ছু, সন্তুষ্টিপরায়ণ, লজ্জাশীল, অনুসন্ধিৎসু ও শিক্ষাকামী তাঁরা এ বলে নিন্দা, আন্দোলন ও প্রকাশ্যে ক্ষোভ প্রকাশ করতে লাগলেন, “কেন ভিক্ষুরা ত্রিচীবরের যেকোনো একটি চীবর নিকটবর্তী গ্রামে কোনো বাড়িতে রেখে দিয়ে ছয় রাত্রির অধিক অন্যত্র বাস করছেন?” তখন সেই ভিক্ষুরা তাদেরকে অনেক প্রকারে তিরস্কার করে ভগবানকে এ বিষয়ে জানালেন। ভগবান ভিক্ষুদেরকে জিজ্ঞাসা করলেন, “হে ভিক্ষুগণ, এটি কি সত্য যে, ভিক্ষুরা ত্রিচীবরের মধ্যে কোনো একটি চীবর সন্নিকটবর্তী গ্রামে রেখে দিয়ে ছয় রাত্রির অধিক অন্যত্র অবস্থান করছে?”</p>
<p>“হ্যাঁ ভগবান, তা সত্য বটে।”</p>
<p>তখন ভগবান নিন্দা করে বললেন, “হে ভিক্ষুগণ, কেন সেই মূর্খরা ত্রিচীবরের কোনো একটি চীবর নিকটবর্তী গ্রামে কোনো বাড়িতে রেখে দিয়ে ছয় রাত্রির অধিক অন্যত্র অবস্থান করতেছে? হে ভিক্ষুগণ, তাদের এ প্রকারের আচরণ কিছুতেই অপ্রসন্নদের প্রসন্নতা উৎপাদন বা প্রসন্নদের প্রসন্নতা বৃদ্ধির কারণ হবে না। অধিকন্তু এটি অপ্রসন্নদের অশ্রদ্ধা বৃদ্ধি এবং কোনো কোনো শ্রদ্ধাবানদের মনে অন্যথাভাব আনয়নের সহায়ক হবে।”</p>
<p>ভগবান বিবিধ প্রকারে সেই ভিক্ষুদেরকে তিরস্কার করে চঞ্চলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল সম্বন্ধে বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল সম্বন্ধে বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা অত্যন্ত হিতকর। তদ্ধেতু হে ভিক্ষুগণ, আমি এই শিক্ষাপদ নির্দেশ করছি :</p>
<p><a class='ref msdiv' id='msdiv653' href='#msdiv653'>Msdiv 653</a>“যদি কোনো ভিক্ষু ত্রৈমাসিক বর্ষাব্রত উদ্‌যাপন শেষ করে কার্তিকী পূণির্মা পর্যন্ত চোর, ডাকাতের ভয় ও বিপদসঙ্কুল বিবিধ উপদ্রবজনক অরণ্যস্থিত শয্যাসনে অবস্থান করতে ইচ্ছা করে এবং কোনো বিশেষ কারণবশত অধিষ্ঠিত ত্রিচীবরের অন্যতর (যেকোনো একটি) চীবর ছাড়া অবস্থান করার প্রয়োজন হয়, তাহলে অরণ্যের নিকটবর্তী গ্রামের কোনো বাড়িতে কোনো একটি চীবর ছয় রাত্রি পর্যন্ত রাখতে পারবে এবং সেই অধিষ্ঠানকৃত চীবর ব্যতীত উক্ত ভিক্ষুও ছয় রাত্রি মাত্র অবস্থান করতে পারবে। কিন্তু যদি তদপেক্ষা ‘ভিক্ষু সম্মতি’ ব্যতীত অবস্থান করে, তাহলে সেই ভিক্ষুর ‘নিস্সগ্গিয় পাচিত্তিয়’ অপরাধ হবে।”</p>
<p><a class='ref msdiv' id='msdiv654' href='#msdiv654'>Msdiv 654</a>‘উপবস্সং খো পনাতি’ বলতে বর্ষাব্রত সমাপ্তিকে বুঝায়।</p>
<p>‘কত্তিকপুণ্ণমন্তি’ বলতে আষাঢ়ী পূর্ণিমা হতে কার্তিকী পূর্ণিমা পর্যন্ত এই চারি মাসকে বুঝায়।</p>
<p>‘যানি খো পন তানি আরঞ্ঞকানি সেনাসনানীতি’ বলতে অরণ্য বলতে শেষ গ্রাম সীমা হতে পঞ্চশত ধনু বা দুই হাজার হাত।</p>
<p>‘সাসঙ্কং’ বলতে বিহারে বা বিহারের চতুর্দিকের স্থান সীমায় চোরদের অবস্থানস্থল, আবাসস্থান, ভোজনস্থান, উপবেশন, শয়ন, ইত্যাদি পরিদৃষ্ট হলে বুঝায়।</p>
<p>‘সপ্পটিভযং’ বলতে বিহারে বা বিহারের উপচার বা স্থান সীমায় চোর, ডাকাতদের দ্বারা মনুষ্যগণ হত, বিলুপ্ত, মর্দিত পরিদৃষ্ট হলে বুঝায়।</p>
<p>‘তথারূপেসু ভিক্খূ সেনাসনেসু বিহরন্তোতি’ বলতে ভিক্ষু তদ্রূপ অরণ্য শয়নাসনে অবস্থান করার সময়।</p>
<p>‘আকঙ্খমানোতি’ অর্থে ইচ্ছা করলে।</p>
<p>‘তিণ্ণং চীবরানং অঞ্ঞতরং চীবরন্তি’ বলতে সঙ্ঘাটি বা উত্তরাসঙ্গ বা অন্তর্বাস এ তিনটি মধ্যে যেকোনো একটি।</p>
<p>‘অন্তরঘরে নিক্খিপেয্যাতি’ বলতে ভিক্ষা বা আহার অন্বেষণে উপযুক্ত এমন সকল গ্রামে রাখতে পারে বুঝায়।</p>
<p>‘সিযা চ তস্স ভিক্খুনো কোচিদেব পচ্চযো তেন চীবরেন বিপ্পবাসাযাতি’ বলতে সেই ভিক্ষুর যদি কোনো কারণবশত ত্রিচীবরের কোনো একটি ব্যতীত বাস করার প্রয়োজন হয়, তাহলে উক্ত কারণে সেখানে বর্ষাবাস উচিত কিংবা সেরূপ করণীয় কার্য করা উচিত।</p>
<p>‘ছারত্তপরমং তেন ভিক্খুনা তেন চীবরেন বিপ্পবাসিতব্বন্তি’ বলতে সেই ভিক্ষু উক্ত কারণে উক্ত ছয় রাত্রি মাত্র অবস্থান করতে পারবে কিন্তু এর চেয়ে অধিকরাত্রি অবস্থান করতে পারবে না।</p>
<p>‘অঞ্ঞত্র ভিক্খুসম্মুতিযাতি’ বলতে ভিক্ষুসংঘের সম্মতি বা অনুমতি ব্যতীত।</p>
<p>‘ততো চে উত্তরি বিপ্পবসেয্যাতি’ বলতে সপ্তম দিবসের অরুণোদয়ে ‘নিস্সগ্গিয়’ আপত্তি হয়। তখন সেই ‘নিস্সগ্গিয়’ আপত্তিপ্রাপ্ত চীবর সংঘ বা গণ কিংবা একজন ভিক্ষুর নিকট বিসর্জন করতে হবে।</p>
<p>হে ভিক্ষুগণ, এভাবেই সেই চীবরটি পরিত্যাগ করতে হবে। প্রথমে সংঘের নিকট উপস্থিত হয়ে উত্তরাসঙ্গ একাংশ করে জ্যেষ্ঠ ভিক্ষুদের পদে বন্দনাপূর্বক উৎকুটিকভাবে বসে অঞ্জলিবদ্ধ হয়ে সেই ভিক্ষু কর্তৃক এভাবে বলতে হবে :</p>
<p>“ভন্তে, আমার এই চীবরটি ভিক্ষু সম্মতি ব্যতীত ছয় রাত্রির অধিক অতিবাহিত করায় ‘নিস্সগ্গিয়’ আপত্তি হয়েছে। তদ্ধেতু আমি এই চীবরটি মাননীয় সংঘের নিকট বিসর্জন করছি।”</p>
<p>চীবর বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার প্রস্তাব শ্রবণ করুন। এই চীবর অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই চীবরটি অমুক নামীয় ভিক্ষুকে পুনঃ প্রদান করতে পারেন।”</p>
<p>তখন আপত্তিপ্রাপ্ত ভিক্ষু কিছুসংখ্যক ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এরূপে বলতে হবে :</p>
<p>“ভন্তে, আমার এই চীবরটি ভিক্ষু সম্মতি ব্যতীত ছয় রাত্রির অধিক অতিবাহিত করায় ‘নিস্সগ্গিয়’ অপরাধ হয়েছে। সে কারণে এই চীবরটি আমি মাননীয় সংঘের নিকট বিসর্জন করছি।”</p>
<p>চীবর বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার প্রস্তাব শ্রবণ করুন। এই চীবর অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই চীবরটি অমুক নামীয় ভিক্ষুকে পুনঃ প্রদান করতে পারেন।”</p>
<p>অতঃপর আপত্তিপ্রাপ্ত ভিক্ষু একজন ভিক্ষুর কাছে গিয়ে উত্তরাসঙ্গ একাংশ করে জ্যোষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এভাবে বলতে হবে :</p>
<p>“বন্ধু, আমার এই চীবরটি ভিক্ষু সম্মতি ব্যতীত ছয় রাত্রির অধিক অতিবাহিত করায় ‘নিস্সগ্গিয়’ আপত্তি হয়েছে। তদ্ধেতু এই চীবরটি আয়ুষ্মানের নিকট বিসর্জন করছি।”</p>
<p>চীবর বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“আমি এই চীবরটি আয়ুষ্মানকে দিচ্ছি।”</p>
<p><a class='ref msdiv' id='msdiv655' href='#msdiv655'>Msdiv 655</a>ভিক্ষু সম্মতি ব্যতীত ছয় রাত্রির অধিক অতিবাহিত করলে ছয় রাত্রির অধিক ধারণায় ‘নিস্সগ্গিয় পাচিত্তিয়’ আপত্তি হয়। ভিক্ষু সম্মতি ব্যতীত ছয় রাত্রির অধিক অতিবাহিত করলে ছয় রাত্রির অধিক কি না সন্দেহ করলে ‘নিস্সগ্গিয় পাচিত্তিয়’ আপত্তি হয়। ভিক্ষু সম্মতি ব্যতীত ছয় রাত্রির অধিক অতিবাহিত করলে ছয় রাত্রির কম ধারণায় ‘নিস্সগ্গিয় পাচিত্তিয়’ আপত্তি হয়।</p>
<p>অপ্রত্যুদ্ধারে প্রত্যুদ্ধার ধারণায় ‘নিস্সগ্গিয় পাচিত্তিয়’ আপত্তি হয়। অবিসর্জনে বিসর্জন ধারণায় ‘নিস্সগ্গিয় পাচিত্তিয়’ আপত্তি হয়। অনষ্টে নষ্ট ধারণায় ‘নিস্সগ্গিয় পাচিত্তিয়’ আপত্তি হয়। অবিনষ্টে বিনষ্ট ধারণায় ‘নিস্সগ্গিয় পাচিত্তিয়’ আপত্তি হয়। অদগ্ধে দগ্ধ ধারণায় ‘নিস্সগ্গিয় পাচিত্তিয়’ আপত্তি হয়। চুরি না হলে চুরি হয়েছে ধারণায় ভিক্ষু সম্মতি ব্যতীত বাস করলে ‘নিস্সগ্গিয় পাচিত্তিয়’ আপত্তি হয়।</p>
<p>বিসর্জনযোগ্য চীবর বিসর্জন না করে পরিভোগ করলে ‘দুক্কট’ আপত্তি হয়। ছয় রাত্রির কম হলে, তার চেয়ে অধিক ধারণায় ‘দুক্কট’ আপত্তি হয়। ছয় রাত্রির কম হলে, অধিক কি না সন্দেহ করলে ‘দুক্কট’ আপত্তি হয়। ছয় রাত্রির কম হলে, ছয় রাত্রির কম ধারণায়, কোনো প্রকার অপরাধ হয় না।</p>
<p><a class='ref msdiv' id='msdiv656' href='#msdiv656'>Msdiv 656</a>অনাপত্তি : শুধু ছয় রাত্রি পর্যন্ত বাস করলে ছয় রাত্রির চেয়ে কম বাস করলে ছয় রাত্রি বাস করে পুনঃ গ্রামসীমায় ফিরে এসে বাস করে প্রস্থান করলে ছয় রাত্রির ভেতরে প্রত্যুদ্ধার করলে বিসর্জন করলে চুরি বা অধিকার চ্যুত হলে, কীট-পতঙ্গাদি খেলে বা দংশন করলে অগ্নিতে দগ্ধ হলে, চীবর না হতেই গ্রহণ করলে বিশ্বাসের উপর নিলে, ভিক্ষু সম্মতি থাকলে, ভিক্ষু যদি মতিভ্রষ্ট হয় এবং আদিকর্মিকের হলে সে ক্ষেত্রে কোনোরূপ অপরাধ হয় না।</p>
<p class='endsutta'>ভয় ও বিপৎসংকুল বিষয়ক শিক্ষাপদ সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
