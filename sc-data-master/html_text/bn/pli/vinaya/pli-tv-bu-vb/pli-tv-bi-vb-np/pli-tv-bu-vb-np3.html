<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-np3' lang='bn'>
<header>
<ul>
<li class='division'>বিনয়পিটকে</li>
<li>নিস্সগ্গিয় অধ্যায়</li>
<li>চীবর বর্গ</li>
</ul>
<h1>৩. তৃতীয় কঠিন চীবর বিষয়ক শিক্ষাপদ</h1>
</header>
<h2>স্থান : শ্রাবস্তী</h2>
<p><a class='ref msdiv' id='msdiv497' href='#msdiv497'>Msdiv 497</a>সে সময়ে ভগবান বুদ্ধ শ্রাবস্তীতে অনাথপিণ্ডিক কর্তৃক প্রদত্ত জেতবন বিহারে বাস করছিলেন। ঐ সময়ে জনৈক ভিক্ষুর অকাল-চীবর উৎপন্ন (প্রাপ্ত) হলে, সেটিকে চীবরে পরিণত করার ইচ্ছা করলে তা অপর্যাপ্ত হলো। অতঃপর সেই ভিক্ষু ‘এই চীবর আমার কাজে লাগবে’ এরূপ ভেবে সেই চীবরটি ধৌত করে রোদ্রে শুকায়ে এপিঠ-ওপিঠ উল্টায়ে হাত দিয়ে পুনঃপুন ঘর্ষণ করে পরিষ্কার করছিলেন। ভগবান শয্যাসন পরিদর্শনের সময়ে উক্ত ভিক্ষুকে সেই চীবরটি পুনঃপুন ঘর্ষণ করে পরিষ্কার করতে দেখলেন। দেখে সেই ভিক্ষুর নিকটে গিয়ে তাকে এরূপ বললেন, “হে ভিক্ষু, কী কারণে তুমি এই চীবর পুনঃপুন ঘর্ষণ করে পরিষ্কার করছো?” তখন সেই ভিক্ষু ভগবানকে এরূপ বললেন, “প্রভু, এটি আমি অকাল-চীবর হিসেবে লাভ করেছি। এটি চীবরে পরিণত করার ইচ্ছা থাকা সত্ত্বেও পরিমাপে অপর্যাপ্ততার কারণে চীবরে পরিণত করতে পারিনি। সেহেতু ‘এটি আমি চীবরে পরিণত করব’ এই আশায় এই চীরবটি ধুয়ে রোদ্রে শুকায়ে এপিঠ-ওপিঠ উল্টায়ে হাত দ্বারা পুনঃপুন ঘর্ষণ করে পরিষ্কার করছি।”</p>
<p>তখন ভগবান সেই ভিক্ষুকে এরূপ জিজ্ঞাসা করলেন, “হে ভিক্ষু, তোমার চীবরপ্রাপ্তির প্রত্যাশা আছে কি?”</p>
<p>“হ্যাঁ ভগবান, প্রত্যাশা আছে।”</p>
<p>অতঃপর ভগবান বুদ্ধ এই কারণে, এই হেতুতে ধর্ম কথা উত্থাপন করে ভিক্ষুদেরকে আহ্বান করে বললেন, “হে ভিক্ষুগণ, আমি অনুজ্ঞা প্রদান করছি : ‘তোমরা অকাল-চীবর প্রতিগ্রহণ করে পরে চীবরপ্রাপ্তির প্রত্যাশা থাকলে, তা রেখে দিতে পারবে।”</p>
<p><a class='ref msdiv' id='msdiv498' href='#msdiv498'>Msdiv 498</a>সে সময়ে ভিক্ষুগণ ভগবান অনুজ্ঞা করেছেন যে, “অকাল-চীবর প্রতিগ্রহণ করে পরবর্তীকালে চীবর পাওয়ার আশা থাকলে, অকাল-চীবরটি রেখে দিতে পারবে” এরূপ ভেবে অকাল-চীবরগুলো গ্রহণ করে মাস অতিরিক্ত সময় ধরে রাখছিলেন। ভিক্ষুরা সেই চীবরগুলো আঁটিবদ্ধ করে চীবর রাখার বাঁশে বেঁধে রেখেছিলেন। তখন আয়ুষ্মান আনন্দ শয়নাসন দর্শনে বিচরণ করার সময় সেই চীবরগুলো চীবর রাখার বাঁশে আঁটিবদ্ধ অবস্থায় দেখলেন। দেখে ভিক্ষুদেরকে ডেকে জিজ্ঞাসা করলেন, “বন্ধুগণ, কী কারণে আপনারা চীবরগুলো আঁটিবদ্ধ করে চীবর রাখার বাঁশে বেঁধে রেখেছেন?” তারা এরূপ বললেন, “বন্ধু, আমাদের অকাল-চীবরসমূহ চীবরে পরিণত করার ইচ্ছায় আরও চীবরপ্রাপ্তির আশায় রেখেছি।”</p>
<p>তখন আনন্দ তাদেরকে এরূপ জিজ্ঞাসা করলেন, “বন্ধুগণ, এই চীবরগুলো রেখেছেন কয়দিন হলো?”</p>
<p>তারা বললেন, “বন্ধু, মাস অতিক্রান্ত হলো।”</p>
<p>আয়ুষ্মান আনন্দ এটি শুনে এরূপ বলে আন্দোলন, নিন্দা ও প্রকাশ্যে বদনাম করতে লাগলেন যে, “কেন ভিক্ষুরা অকাল-চীবর প্রতিগ্রহণ করে মাস অতিরিক্ত রাখছেন?” তখন আয়ুষ্মান আনন্দ সেই ভিক্ষুদেরকে বহুভাবে তিরস্কার করে ভগবানকে এ বিষয়ে সবিস্তারে জ্ঞাত করলেন। ভগবান ভিক্ষুদেরকে জিজ্ঞাসা করলেন, “হে ভিক্ষুগণ, সত্যই কি ভিক্ষুরা অকাল-চীবর গ্রহণ করে মাসাতিরিক্ত রাখছে?”</p>
<p>“হ্যাঁ ভগবান, তা সত্য বটে।”</p>
<p>বুদ্ধ ভগবান এটি গর্হিত বলে প্রকাশ করে এরূপ বললেন, “হে ভিক্ষুগণ, এটি তাদের পক্ষে অত্যন্ত অনুপযুক্ত, অননুকূল, অশোভনীয়, অগ্রহণযোগ্য, অশ্রমণোচিত এবং অকরণীয় কার্য হয়েছে। ভিক্ষুগণ, কেন সেই মূর্খগণ, অকাল-চীবর গ্রহণ করে মাসাতিরিক্ত কাল ধরে রেখে দিল? ভিক্ষুগণ, তাদের এ ধরনের লোভযুক্ত হীনকার্য কিছুতেই অপ্রসন্নদের প্রসন্নতা উৎপাদন এবং প্রসন্নদের প্রসন্নতা বৃদ্ধির সহায়ক নয়। অধিকন্তু, এটি অপ্রসন্নদের অপ্রসন্নতা বৃদ্ধি এবং প্রসন্নদের কারো কারো মনে অন্যথাভাব আনয়নে সহায়ক হবে।”</p>
<p>অতঃপর ভগবান অনেক পর্যায়ে ভিক্ষুদেরকে তিরস্কার করে চঞ্চলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা অত্যন্ত কল্যাণজনক। অতএব, হে ভিক্ষুগণ, আমি এই শিক্ষাপদ উদ্দেশ করছি :</p>
<p><a class='ref msdiv' id='msdiv499' href='#msdiv499'>Msdiv 499</a>“যদি কঠিন চীবরলাভী কোনো ভিক্ষুর চীবর প্রস্তুত করার কার্যাদি সম্পূর্ণ হলে এবং সেই কঠিন চীবরের ফল শেষ হওয়ার পরবর্তী সময়ে যদি সেই ভিক্ষুর ‘অকাল-চীবর’ লাভ হয়, তাহলে ইচ্ছা করলে সেই চীবর গ্রহণ করতে পারবে। সেই চীবর গ্রহণ করে অতিশীঘ্রই চীবর প্রস্তুত করতে হবে (অর্থাৎ দশ দিনের মধ্যেই চীবর প্রস্তুত করে অধিষ্ঠান করতে হবে)। উক্ত বস্ত্রে চীবর প্রস্তুত করতে গিয়ে যদি বস্ত্রের পরিমাণ অপর্যাপ্ত হয়, তাহলে সেই অকাল-চীবরটি অধিষ্ঠান বা বিকপ্পন কিছুই না করে এক মাস পর্যন্ত এ কারণে রেখে দিতে পারবে- ‘পরবর্তীকালে চীবর তৈরি করার এবং অপর্যাপ্ত বস্ত্রটি পরিপূরণের এই উভয় ইচ্ছা থাকলে।’ যদি কোনো ভিক্ষু এই এক মাসের অধিককাল পর্যন্ত উক্ত বস্ত্র রেখে দেয়, তাহলে সেই ভিক্ষুর ‘নিস্সগ্গিয় পাচিত্তিয়’ অপরাধ হবে।”</p>
<p><a class='ref msdiv' id='msdiv500' href='#msdiv500'>Msdiv 500</a>‘নিট্ঠিত চীবরস্মিন্তি’ বলতে চীবর প্রস্তুতিকার্য সমাপ্ত কিংবা চীবর কোনো কারণে চোরাদি দ্বারা চুরি বা অধিকার চ্যুত হলে, পোকা-মাকড়াদি খেয়ে ফেললে বা দংশন করলে অগ্নি দগ্ধ হলে এসব কারণে চীবরপ্রাপ্তির পরিত্যাগকে বুঝায়।</p>
<p>‘উব্ভতস্মিং কথিনেতি’ বলতে আট প্রকার কঠিন মাতৃকা (মাতিকা) বা প্রধান কারণে যেকোনোটি দ্বারা চীবর বিনষ্ট হলে, সেই চীবর ভিক্ষুসংঘকে, দুই বা তিনজন ভিক্ষুর নিকট বিসর্জন করে পুনঃ দেশনাদি বিনয়কর্ম সমাপন করে সংঘ কিংবা সেই ভিক্ষুগণ হতে প্রার্থনা করে সেই চীবরটি উদ্ধার করাকে বুঝায়।</p>
<p>‘অকাল-চীবর’ বলতে যেই ভিক্ষু কঠিন চীবর লাভ করেনি, সেই ভিক্ষুর পক্ষে চীবর মাস (গৃহীপ্রদত্ত চীবরপ্রাপ্তির মাস) ব্যতীত এগার মাস এবং যিনি কঠিন চীবর লাভ করেন, তার পক্ষে বর্ষাঋতুর শেষ এক মাস ও হেমন্ত ঋতুর চার মাসসহ মোট এই পাঁচ মাস ছাড়া সাত মাস সময়ের মধ্যে ভিক্ষু যেই বস্ত্র বা চীবর লাভ করেন, সেই বস্ত্রকে ‘অকাল-চীবর’ বলা হয়।</p>
<p>‘উপ্পজ্জেয্যাতি’ অকাল-চীবরাদি সংঘ, গণ (পরিষদ), জ্ঞাতি-মিত্র কর্তৃক প্রদত্ত কিংবা পাংশুকূল হতে উৎপন্ন অথবা স্বীয় ধনলব্ধ অর্থ দ্বারা প্রাপ্ত হওয়া বুঝায়।</p>
<p>‘আকঙ্খমানেনাতি’ অর্থে পরবর্তীকালে আরও চীবরপ্রাপ্তির প্রত্যাশা বা ইচ্ছা থাকলে গ্রহণ করতে পারবে, এটি বুঝায়।</p>
<p>‘পটিগ্গহেত্বা খিপ্পমেব কারেতব্বন্তি’ বলতে অকাল-চীবরটি গ্রহণ করে শীঘ্রই দশ দিনের মধ্যেই চীবর প্রস্তুত করে অবশ্যই অধিষ্ঠান করতে হবে।</p>
<p>‘নো চস্স পারিপূরীতি’ বলতে চীবর তৈরি করার ইচ্ছাপোষণ করলেও সেই অকাল-চীবরটি অপরিপূর্ণ থাকে, পরিমাপে অপর্যাপ্ত হয়।</p>
<p>‘মাসপরমং তেন ভিক্খুনা তং চীবরং নিক্খিপিতব্বন্তি’ বলতে অকাল-চীবরাদি অধিষ্ঠান বা বিকপ্পন (ত্যাগ) না করে এক মাস পর্যন্ত রাখা যায়; কিন্তু তদপেক্ষা অর্থাৎ এক মাসের অধিককাল ধরে নিজ অধিকারে রাখা যাবে না, সেই বস্ত্রখণ্ডটি অবশ্যই বিসর্জন করতে হবে।</p>
<p>‘ঊনস্স পারিপূরিযাতি’ অর্থে অপর্যাপ্ত বস্ত্রখণ্ডটি পরিপূরণের জন্যে প্রত্যাশার নিমিত্তে।</p>
<p>‘সতিযা পচ্চাসাযাতি’ বলতে চীবর সংঘ, গণ (পরিষদ), জ্ঞাতি-মিত্র অথবা পাংশুকূল হতে প্রাপ্তির প্রত্যাশা কিংবা নিজের অর্থে পাওয়ার প্রত্যাশাকে বুঝায়।</p>
<p>‘ততো চে উত্তরি নিক্খিপেয্য সতিযাপি পচ্চাসাযাতি’ বলতে মূল চীবর উৎপন্নের একই দিনে যদি প্রত্যাশিত চীবর পাওয়া যায়, তাহলে সেই বস্ত্র দ্বারা দশ দিনের মধ্যে অবশ্যই চীবর প্রস্তুত করতে হবে। মূল চীবর উৎপন্নের দ্বিতীয় দিনে যদি প্রত্যাশিত চীবর পাওয়া যায়, তাহলে সেই বস্ত্র দ্বারা দশ দিনের মধ্যে অবশ্যই চীবর প্রস্তুত করতে হবে। মূল চীবর উৎপন্নের তৃতীয় দিনে… চতুর্থ দিনে… পঞ্চম দিনে… ষষ্ঠ দিনে… সপ্তম দিনে… অষ্টম দিনে… নবম দিনে… দশম দিনে… যদি প্রত্যাশিত চীবর পাওয়া যায়, তাহলে সেই বস্ত্র দ্বারা দশ দিনের মধ্যে অবশ্যই চীবর প্রস্তুত করতে হবে।</p>
<p>মূল চীবর উৎপন্নের একাদশ দিনে… দ্বাদশ দিনে… এয়োদশ দিনে… চতুর্দশ দিনে… পঞ্চদশ দিনে… ষোড়শ দিনে… সপ্তদশ দিনে… অষ্টদশ দিনে… ঊনবিংশতি দিনে… বিংশতি দিনে যদি প্রত্যাশিত চীবর পাওয়া যায়, তাহলে সেই বস্ত্র দ্বারা দশ দিনের মধ্যে অবশ্যই চীবর তৈরি করতে হবে।</p>
<p>মূল চীবর উৎপন্নের একবিংশতি দিনে যদি প্রত্যাশিত চীবর পাওয়া যায়, তাহলে সেই বস্ত্র দ্বারা নয় দিনের মধ্যে অবশ্যই চীবর তৈরি করতে হবে।</p>
<p>মূল চীবর উৎপন্নে দ্বাবিংশতি দিনে… ত্রয়োবিংশতি দিনে… চতুর্বিংশতি দিনে… পঞ্চবিংশতিদিনে… ষড়বিংশতি দিনে… সপ্তবিংশতি দিনে… অষ্টবিংশতি দিনে… উনত্রিংশ দিনে যদি প্রত্যাশিত চীবর পাওয়া যায়, তাহলে উক্ত বস্ত্রে এক দিনের মধ্যে অবশ্যই চীবর প্রস্তুত করতে হবে।</p>
<p>মূল চীবর উৎপন্নের ত্রিশ দিনের দিন যদি প্রত্যাশিত চীবর পাওয়া যায়, তাহলে সেই একই দিনে সেই বস্ত্র দ্বারা অবশ্যই চীবর প্রস্তুত করতে হবে। আর যদি কোনো কারণে চীবর প্রস্তুত করতে সমর্থ না হয়, তাহলে সেই দিনেই অধিষ্ঠান, বিকপ্পন বা বিসর্জন করতে হবে। যদি অধিষ্ঠান, বিকপ্পন বা বিসর্জন কিছুই না করে, তাহলে একত্রিংশ দিবসে অর্থাৎ সেই এক মাস অতিক্রম করে অরুণোদয় করলে ‘নিস্সগ্গিয়’ আপত্তি প্রাপ্ত হবে। তখন সেই ‘নিস্সগ্গিয়’ প্রাপ্ত চীবরটি সংঘ, গণ (পরিষদ) বা একজন ভিক্ষুর নিকট বিসর্জন করতে হবে।</p>
<p>হে ভিক্ষুগণ, এভাবেই চীবর পরিত্যাগ করতে হবে। প্রথমে সংঘের নিকট উপস্থিত হয়ে উত্তরাসঙ্গ একাংশ করে জ্যোষ্ঠ ভিক্ষুদের পদে বন্দনাপূর্বক উৎকুটিকভাবে বসে অঞ্জলিবদ্ধ হয়ে সেই ভিক্ষু কর্তৃক এভাবে বলাবে :</p>
<p>“ভন্তে, আমার এই অকাল-চীবরটি মাসাতিক্রান্ত হওয়ার কারণে ‘নিস্সগ্গিয়’ প্রাপ্ত হয়েছে। সে কারণে আমি এই চীবরটি মাননীয় ভিক্ষুসংঘের নিকট বিসর্জন করছি।”</p>
<p>চীবর বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার প্রস্তাব শ্রবণ করুন। এই চীবর অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই চীবরটি অমুক নামীয় ভিক্ষুকে পুনঃ প্রদান করতে পারেন।”</p>
<p>তখন আপত্তিপ্রাপ্ত ভিক্ষু কিছুসংখ্যক ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এরূপে বলতে হবে :</p>
<p>“ভন্তে, আমার এই অকাল-চীবরটি মাসাতিক্রান্ত হওয়ায় ‘নিস্সগ্গিয়’ প্রাপ্ত হয়েছে। এটি আমি আয়ুষ্মানগণের নিকট পুনঃ বিসর্জন করছি।”</p>
<p>বিসর্জন করার পর আপত্তি দেশনা করতে হবে। অতঃপর দক্ষ ও সমর্থ ভিক্ষু কর্তৃক আপত্তি গ্রহণ করে বিসর্জিত চীবর এভাবেই দিতে হবে :</p>
<p>“মাননীয় আয়ুষ্মানগণ, আমার বক্তব্য শ্রবণ করুন। এই চীবর অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই চীবরটি অমুক নামীয় ভিক্ষুকে পুনঃ প্রদান করতে পারেন।”</p>
<p>অতঃপর আপত্তিগ্রস্ত ভিক্ষু একজন ভিক্ষুর নিকট উপস্থিত হয়ে উত্তরাসঙ্গ একাংশ করে উৎকুটিকভাবে বসে অঞ্জলিবদ্ধ হয়ে এরূপে বলতে হবে :</p>
<p>“বন্ধু, আমার এই অকাল-চীবরটি মাসাতিক্রান্ত হওয়ার কারণে ‘নিস্সগ্গিয়’ অপরাধ প্রাপ্ত হয়েছে। সে কারণে আমি এই চীবরটি আয়ুষ্মানের নিকট বিসর্জন করছি।”</p>
<p>বিসর্জন করার পর আপত্তি দেশনা করতে হবে। যেই ভিক্ষুর নিকট চীবর বিসর্জন করা হয়েছে, সেই ভিক্ষু কর্তৃক আপত্তি প্রতিগ্রহণ করাতে হবে। অতঃপর বিসর্জিত চীবর এভাবেই দেয়া কর্তব্য :</p>
<p>“আমি এই চীবরটি আয়ুষ্মানকে দিচ্ছি।”</p>
<p>যদি উৎপন্ন মূলচীবর সূক্ষ্ম হয় ও প্রত্যাশিত চীবর স্থূল হয় এবং সময়ও যদি শেষ হয়ে যায়, তাহলে চীবর তৈরির ইচ্ছা না থাকলে চীবর তৈরি না করাই উচিত। কারণ এক দিকে বস্ত্রের অমিল আর অন্যদিকে সময়ের পরিসমাপ্তি-হেতু।</p>
<p><a class='ref msdiv' id='msdiv501' href='#msdiv501'>Msdiv 501</a>মাসাতিক্রান্তে (ত্রিশ দিন অতিক্রান্তে) মাসাতিক্রান্ত ধারণায় ‘নিস্সগ্গিয় পাচিত্তিয়’ অপরাধ হয়ে। মাসাতিক্রান্তে মাসাতিক্রান্ত কি না সন্দেহবশত ‘নিস্সগ্গিয় পাচিত্তিয়’ অপরাধ হয়ে। মাসাতিক্রান্তে অনতিক্রান্ত ধারণায় ‘নিস্সগ্গিয় পাচিত্তিয়’ অপরাধ হয়। অধিষ্ঠান না করে অধিষ্ঠান করেছি ধারণায় ‘নিস্সগ্গিয় পাচিত্তিয়’ অপরাধ হয়। বিকপ্পন না করে বিকপ্পন করেছি ধারণায় ‘নিস্সগ্গিয় পাচিত্তিয়’ অপরাধ হয়। বিসর্জন না করে বিসর্জন করেছি ধারণায় ‘নিস্সগ্গিয় পাচিত্তিয়’ অপরাধ হয়। চীবর অনষ্টে নষ্ট, অবিনষ্টে বিনষ্ট ধারণায় ‘নিস্সগ্গিয় পাচিত্তিয়’ অপরাধ হয়। চীবর অদগ্ধে দগ্ধ এবং অবিলুপ্তে বিলুপ্ত হয়েছে এরূপ ধারণায় ‘নিস্সগ্গিয় পাচিত্তিয়’ অপরাধ হয়। ‘নিস্সগ্গিয়’ আপত্তিপ্রাপ্ত বিসর্জনযোগ্য চীবর বিসর্জন না করে পরিভোগ করলে ‘দুক্কট’ আপত্তি হয়। মাস অনতিক্রান্তে অতিক্রান্ত হয়েছে ধারণায় ‘দুক্কট’ আপত্তি হয়। ‘মাস অতিক্রান্ত না হলে অতিক্রান্ত হয়েছে কি না সন্দেহবশত ‘দুক্কট’ আপত্তি হয়। মাস অনতিক্রান্তে অনতিক্রান্ত ধারণায় কোনো প্রকার অপরাধ হয় না।</p>
<p><a class='ref msdiv' id='msdiv502' href='#msdiv502'>Msdiv 502</a>অনাপত্তি : ত্রিশ দিনের মধ্যে অধিষ্ঠান করলে বিকপ্পন করলে বিসর্জন করলে চুরি বা অধিকার চ্যুত হলে, পোকা-মাকড়াদি খেয়ে ফেললে বা দংশন করলে অগ্নিতে দগ্ধ হলে, কেউ জোরপূর্বক কেড়ে নিলে, কেউ বিশ্বাস করে গ্রহণ করলে সংঘ কর্তৃক অনুমতি প্রাপ্ত হলে, উন্মাদ হলে এবং আদিকর্মিকের ক্ষেত্রে কোনোরূপ অপরাধ হয় না।</p>
<p class='endsutta'>তৃতীয় কঠিন চীবর শিক্ষাপদ সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
