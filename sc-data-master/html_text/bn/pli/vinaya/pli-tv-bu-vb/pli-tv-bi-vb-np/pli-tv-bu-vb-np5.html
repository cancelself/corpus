<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-np5' lang='bn'>
<header>
<ul>
<li class='division'>বিনয়পিটকে</li>
<li>নিস্সগ্গিয় অধ্যায়</li>
<li>চীবর বর্গ</li>
</ul>
<h1>৫. চীবর গ্রহণ বিষয়ক শিক্ষাপদ</h1>
</header>
<h2>স্থান : রাজগৃহ</h2>
<p><a class='ref msdiv' id='msdiv508' href='#msdiv508'>Msdiv 508</a>সে সময়ে ভগবান বুদ্ধ রাজগৃহ-সমীপে বেলুবনস্থ কলন্দক নিবাপে বাস করছিলেন। সে সময়ে উৎপলবর্ণা ভিক্ষুণী শ্রাবস্তীতে বাস করছিলেন। তখন উৎপলবর্ণা ভিক্ষুণী পূর্বাহ্ণ সময়ে বহির্গমনোপযোগী চীবর পরিধান করে পাত্র-চীবর নিয়ে শ্রাবস্তীতে পিণ্ডার্থে প্রবেশ করলেন। শ্রাবস্তী হতে ভিক্ষান্ন সংগ্রহ করে আহার শেষে যেখানে অন্ধবন সেখানে দিবাবিহারের নিমিত্তে গমন করলেন। অন্ধবনে প্রবেশ করে অন্যতর বৃক্ষমূলে দিবাবিহারের জন্যে উপবেশন করলেন। ঐ সময়ে চোরেরা গাভী চুরি করে বধ করে গাভীর মাংস নিয়ে অন্ধবনে প্রবেশ করল। চোরদের দলনেতা উৎপলবর্ণা ভিক্ষুণীকে অন্যতর বৃক্ষমূলে দিবাবিহারের নিমিত্তে উপবিষ্ট অবস্থায় দেখল। দেখে তার মনে এরূপ চিন্তা উদয় হলো : ‘যদি এই ভিক্ষুণী আমার জ্ঞাতিদেরকে এ ব্যাপারে বলে দেয়, তাহলে তারা আমাকে দেখা মাত্রই উৎপীড়ন, নিপীড়ন করবে’ এই ভেবে সে অন্য পথ দিয়ে গমন করল। অনন্তর সেই চোরদের দলনেতা মাংস অগ্নিতে সিদ্ধ করে ভালো মাংসগুলো নিয়ে পাতা দ্বারা পুঁটলি বেঁধে উৎপলবর্ণা ভিক্ষুণীর অনতিদূরে বৃক্ষে ঝুলায়ে রেখে ‘শ্রমণ কিংবা ব্রাহ্মণ যিনি এই পুঁটলি দেখবেন, তিনি এটি নিতে পারবেন’ এরূপ বলে প্রস্থান করল। উৎপলবর্ণা ভিক্ষুণী ধ্যান হতে উঠে সেই দলনেতার ভাষিত বাক্য শুনলেন।</p>
<p>তখন উৎপলবর্ণা ভিক্ষুণী সেই মাংসের পুঁটলি নিয়ে বিহারে গমন করলেন। অতঃপর উৎপলবর্ণা ভিক্ষুণী সেই রাত্রি শেষে সেই মাংসগুলো উত্তমরূপে খাওয়ার উপযোগী করে প্রস্তুত করিয়ে উত্তরাসঙ্গ দ্বারা ভাণ্ড বেঁধে আকাশ পথে বেলুবনের দিকে প্রস্থান করলেন।</p>
<p>সে সময়ে ভগবান ভিক্ষান্ন সংগ্রহের জন্যে গ্রামে প্রবেশ করেছিলেন। ঐ সময়ে আয়ুষ্মান উদায়ী বিহারপাল (পাহারাদার)-রূপে বিহারে অবস্থান করতেন। তখন উৎপলবর্ণা ভিক্ষুণী যেখানে উদায়ী সেখানে উপস্থিত হয়ে আয়ুষ্মান উদায়ীকে এরূপ বললেন, “ভন্তে, ভগবান এখন কোথায়?”</p>
<p>“ভগিনী, ভগবান পিণ্ডার্থে গ্রামে প্রবেশ করেছেন।”</p>
<p>“ভন্তে, এই মাংস ভগবানকে দিবেন।”</p>
<p>“ভগিনী, তুমিই ভগবানকে এই মাংস দ্বারা পরিতৃপ্ত কর। যদি তুমি আমাকে অন্তর্বাস দিতে পার; তাহলে আমি নিজে ভগবানকে পরিতৃপ্ত করতে পারি।”</p>
<p>“ভন্তে, আমরা স্ত্রীলোকেরা এরূপ অন্তর্বাস কোথায় পাব? যা লাভ করা অতি কঠিন। এটি আমার পঞ্চম চীবরের মধ্যে শেষ চীবর। কীরূপে আমি এটি আপনাকে দিব? না, দিতে পারব না।”</p>
<p>“যেমন ভগিনী, কোনো পুরুষ হাতিকে বিবিধ আভরণে সজ্জিত করে; সেরূপে তুমিও ভগবানকে মাংস দিয়ে, আমাকে অন্তর্বাস দ্বারা সজ্জিত কর।” অতঃপর উৎপলবর্ণা ভিক্ষুণী আয়ুষ্মান উদায়ীর পীড়াপীড়িতে সেই অন্তর্বাস তাকে দিয়ে আবাসের দিকে গমন করলেন। ভিক্ষুণীরা উৎপলবর্ণা ভিক্ষুণীর পাত্র-চীবর গ্রহণ করার সময়ে উৎপলবর্ণা ভিক্ষুণীকে এরূপ জিজ্ঞাসা করলেন, “আর্যে, আপনার অন্তর্বাস কই?” তখন উৎপলবর্ণা ভিক্ষুণী ভিক্ষুণীদেরকে এ বিষয়ে সবিস্তারে প্রকাশ করলেন। ভিক্ষুণীরা এ বলে আন্দোলন, নিন্দা ও প্রকাশ্যে ক্ষোভ করতে লাগলেন, “এ কেমন লোভযুক্ত আচরণ যে, আর্য উদায়ী ভিক্ষুণীর নিকট হতে চীবর গ্রহণ করলেন; যা লাভ করা স্ত্রীলোকের জন্যে অতিশয় কষ্টসাধ্য?” তখন সেই ভিক্ষুণীরা ভিক্ষুদেরকে এ বিষয় জ্ঞাত করলেন। যে সকল ভিক্ষু অল্পেচ্ছু, সন্তুষ্টিপরায়ণ, লজ্জাশীল, অনুসন্ধিৎসু ও শিক্ষাকামী তাঁরাও এটি শুনে এ বলে নিন্দা, আন্দোলন ও প্রকাশ্যে বদনাম করতে লাগলেন, “কী করে আয়ুষ্মান উদায়ী ভিক্ষুণীর নিকট হতে চীবর প্রতিগ্রহণ করতে পারলেন?”</p>
<p>অতঃপর সেই ভিক্ষুরা আয়ুষ্মান উদায়ীকে অনেক প্রকারে তিরস্কার করে ভগবানকে এ ব্যাপারে সবিস্তারে জ্ঞাত করলেন। ভগবান আয়ুষ্মান উদায়ীকে জিজ্ঞাসা করলেন, “সত্যই কি উদায়ী, তুমি ভিক্ষুণীর নিকট হতে চীবর প্রতিগ্রহণ করেছ?”</p>
<p>“হ্যাঁ ভগবান, তা সম্পূর্ণ সত্য বটে।”</p>
<p>“হে উদায়ী, সেই ভিক্ষুণী তোমার জ্ঞাতি না অজ্ঞাতি?”</p>
<p>“অজ্ঞাতি ভগবান।”</p>
<p>“হে মূর্খ, অজ্ঞাতি অজ্ঞাতির প্রতিরূপ (যোগ্য) কি, অপ্রতিরূপ (অযোগ্য) কি অথবা সত্য কি, মিথ্যা কি এ সম্পর্কে কিছুই জানে না। হে মোঘপুরুষ, তুমি কী হেতু অজ্ঞাতি ভিক্ষুণীর হাত হতে চীবর প্রতিগ্রহণ করবে? হে মোঘপুরুষ, তোমার এ কার্য কিছুতেই অপ্রসন্নদের প্রসন্নতা উৎপাদন এবং প্রসন্নদের প্রসন্নতা বৃদ্ধির সহায়ক নয়। অধিকন্তু, এটি অপ্রসন্নদের অপ্রসন্নতা বৃদ্ধি এবং প্রসন্নদের কারো কারো মনে অন্যথাভাব আনয়নে সহায়ক হবে।”</p>
<p>অতঃপর ভগবান বহুভাবে উদায়ীকে নিন্দা করে চঞ্চলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা অত্যন্ত কল্যাণজনক। অতএব, হে ভিক্ষুগণ, আমি এই শিক্ষাপদ নির্দেশ করছি :</p>
<p><a class='ref msdiv' id='msdiv509' href='#msdiv509'>Msdiv 509</a>“যদি কোনো ভিক্ষু অজ্ঞাতি ভিক্ষুণীর হাত হতে চীবর প্রতিগ্রহণ করে, তাহলে সেই ভিক্ষুর ‘নিস্সগ্গিয় পাচিত্তিয়’ অপরাধ হবে।”</p>
<p>ভগবান এরূপে এই শিক্ষাপদ প্রজ্ঞাপ্ত করেছিলেন।</p>
<p><a class='ref msdiv' id='msdiv510' href='#msdiv510'>Msdiv 510</a>সে সময়ে ভিক্ষুরা সংকোচবশত ভিক্ষুণীদের বদলি চীবর গ্রহণ করলেন না। এতে ভিক্ষুণীরা এ বলে নিন্দা, আন্দোলন ও প্রকাশ্যে ক্ষোভ প্রকাশ করতে লাগলেন, “কেন আর্যগণ, আমাদের বদলি চীবর গ্রহণ করবেন না?” ভিক্ষুরা সেই ভিক্ষুণীদের আন্দোলন, নিন্দা ও প্রকাশ্যে ক্ষোভ প্রকাশ করতে শুনলেন। তখন সেই ভিক্ষুণীরা ভগবানকে এ ব্যাপারে জানালেন। অতঃপর ভগবান এ হেতুতে, এ কারণে ধর্ম কথা উত্থাপন করে ভিক্ষুদের আহ্বান করে বললেন,</p>
<p>হে ভিক্ষুগণ, আমি অনুজ্ঞা প্রদান করছি যে, পাঁচজনের কাছ থেকে বদলি চীবর প্রতিগ্রহণ করবে। যথা : ১. ভিক্ষু, ২. ভিক্ষুণী, ৩. শিক্ষামনা, ৪. শ্রামণের ও ৫. শ্রামণেরী। হে ভিক্ষুগণ, এই পাঁচজনের কাছ থেকে বদলি চীবর প্রতিগ্রহণ করবে।</p>
<p>হে ভিক্ষুগণ, এ হেতু আমি এই শিক্ষাপদ নির্দেশ করছি :</p>
<p><a class='ref msdiv' id='msdiv511' href='#msdiv511'>Msdiv 511</a>“যদি কোনো ভিক্ষু অজ্ঞাতি ভিক্ষুণীর হাত হতে বদলি ছাড়া অন্য কোনো চীবর প্রতিগ্রহণ করে, তাহলে সেই ভিক্ষুর ‘নিস্সগ্গিয় পাচিত্তিয়’ আপত্তি হবে।”</p>
<p><a class='ref msdiv' id='msdiv512' href='#msdiv512'>Msdiv 512</a>‘যো পনাতি’ অর্থে যা যেরূপ,… অথবা মধ্যম ইত্যাদি ভিক্ষুকে বুঝায়।</p>
<p>‘ভিক্খূতি’ বলতে ভিক্ষান্নজীবী ভিক্ষু,… জ্ঞপ্তি চতুর্থ কর্মবাক্য দ্বারা উপসম্পদাপ্রাপ্ত ভিক্ষুকে বুঝায়। এস্থলে এই অর্থেই ভিক্ষু অভিপ্রেত।</p>
<p>‘অঞ্ঞাতিকা’ অর্থে মাতৃপক্ষ হতে সাত পুরুষ এবং পিতৃপক্ষ হতে সাত পুরুষ রক্ত-সম্পর্কীয় জ্ঞাতি না হওয়া।</p>
<p>‘ভিক্খুনী’ বলতে ভিক্ষু-ভিক্ষুণী উভয় সংঘ কর্তৃক ‘ঞাত্তি চতুত্থ’ কর্মবাক্য দ্বারা উপসম্পদাপ্রাপ্ত ভিক্ষুণীকে বুঝায়।</p>
<p>‘চীবরং’ বলতে ছয় প্রকার চীবরের মধ্যে অন্যতর চীবর যা বিকপ্পনুপযোগীর (হস্তান্তরযোগ্যের) মধ্যে অন্তিম।</p>
<p>‘অঞ্ঞত্র পরিবত্তকাতি’ বলতে বদলি চীবর ব্যতীত অন্য চীবরকে বুঝায়।</p>
<p>বদলি চীবর ব্যতীত অন্য চীবর প্রতিগ্রহণ করলে প্রয়োগে প্রযোগে ‘দুক্কট’। প্রতিগ্রহণ করার পর ‘নিস্সগ্গিয়’ আপত্তি প্রাপ্ত হয়। তখন সেই ‘নিস্সগ্গিয়’ আপত্তিপ্রাপ্ত চীবরটি সংঘ, গণ বা একজন ভিক্ষুর নিকট বিসর্জন করতে হবে।</p>
<p>হে ভিক্ষুগণ, এভাবেই সেই চীবরটি বিসর্জন করতে হবে। প্রথমে সংঘের নিকট উপস্থিত হয়ে উত্তরাসঙ্গ একাংশ করে জ্যেষ্ঠ ভিক্ষুদের পদে বন্দনাপূর্বক উৎকুটিকভাবে বসে অঞ্জলিবদ্ধ হয়ে সেই ভিক্ষু কর্তৃক এভাবে বলবে :</p>
<p>“ভন্তে, আমি এই চীবরটি অজ্ঞাতি ভিক্ষুণীর হস্ত হতে বদলি ব্যতীত প্রতিগ্রহণ করায় ‘নিস্সগ্গিয়’ অপরাধপ্রাপ্ত হয়েছে। সেহেতু আমি এই চীবরটি মাননীয় সংঘের নিকট বিসর্জন করছি।”</p>
<p>চীবর বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার প্রস্তাব শ্রবণ করুন। এই চীবর অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই চীবরটি অমুক নামীয় ভিক্ষুকে পুনঃ প্রদান করতে পারেন।”</p>
<p>তখন আপত্তিপ্রাপ্ত ভিক্ষু কিছুসংখ্যক ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এরূপে বলতে হবে :</p>
<p>“ভন্তে, আমার এই চীবরটি অজ্ঞাতি ভিক্ষুণীর হাত হতে বদলি ব্যতীত প্রতিগ্রহণ করায় ‘নিস্সগ্গিয়’ অপরাধ প্রাপ্ত হয়েছে। সে কারণে এই চীবরটি আমি মাননীয় সংঘের নিকট বিসর্জন করছি।”</p>
<p>চীবর বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“মাননীয় আয়ুষ্মানগণ, আমার বক্তব্য শ্রবণ করুন। এই চীবর অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই চীবরটি অমুক নামীয় ভিক্ষুকে পুনঃ প্রদান করতে পারেন।”</p>
<p>অতঃপর আপত্তিপ্রাপ্ত ভিক্ষু একজন ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এরূপে বলতে হবে।</p>
<p>“বন্ধু, আমার এই চীবরটি অজ্ঞাতি ভিক্ষুণীর হাত হতে বদলি ব্যতীত প্রতিগ্রহণ করায় ‘নিস্সগ্গিয়’ আপত্তি প্রাপ্ত হয়েছে। সেহেতু এই চীবরটি আয়ুষ্মানের নিকট বিসর্জন করছি।”</p>
<p>বিসর্জন করার পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“আমি এই চীবরটি আয়ুষ্মানকে দিচ্ছি।”</p>
<p><a class='ref msdiv' id='msdiv513' href='#msdiv513'>Msdiv 513</a>অজ্ঞাতিকে অজ্ঞাতি ধারণায় বদলি ব্যতীত চীবর প্রতিগ্রহণ করলে ‘নিস্সগ্গিয় পাচিত্তিয়’ আপত্তি হয়। অজ্ঞাতিকে অজ্ঞাতি কি না সন্দেহবশত বদলি ব্যতীত চীবর প্রতিগ্রহণ করলে ‘নিস্সগ্গিয় পাচিত্তিয়’ আপত্তি হয়। অজ্ঞাতিকে জ্ঞাতি ধারণায় বদলি ব্যতীত চীবর প্রতিগ্রণ করলে ‘নিস্সগ্গিয় পাচিত্তিয়’ আপত্তি হয়। অজ্ঞাতিকে জ্ঞাতি কি না সন্দেহবশত বদলি ব্যতীত চীবর প্রতিগ্রহণ করলে ‘নিস্সগ্গিয় পাচিত্তিয়’ আপত্তি হয়।</p>
<p>শুধু একের (ভিক্ষুণীসংঘের) উপস্থিতিতে উপসম্পদাপ্রাপ্ত ভিক্ষুণীর হাত হতে বদলি ব্যতীত চীবর প্রতিগ্রহণ করলে ‘দুক্কট’ আপত্তি হয়। জ্ঞাতিকে অজ্ঞাতি ধারণায় প্রতিগ্রহণে ‘দুক্কট’ আপত্তি হয়। জ্ঞাতিকে জ্ঞাতি কি না সন্দেহবশত চীবর প্রতিগ্রহণেও ‘দুক্কট’ অপরাধ হয়। জ্ঞাতিকে জ্ঞাতি ধারণায় চীবর প্রতিগ্রহণে, কোনো প্রকার অপরাধ হয় না।</p>
<p><a class='ref msdiv' id='msdiv514' href='#msdiv514'>Msdiv 514</a>অনাপত্তি : নিজের জ্ঞাতি হতে নিলে, বর্ণিত পাঁচজনের সাথে পরিবর্তন করলে কম দিয়ে বেশি প্রতিগ্রহণে, বেশি দিয়ে কম প্রতিগ্রহণে, ভিক্ষু বিশ্বাস করে গ্রহণ করলে সাময়িকের নিমিত্তে গ্রহণে, চীবর ব্যতীত অন্য দ্রব্য প্রতিগ্রহণে, শিক্ষামনা, শ্রামণেরী, উন্মাদ হলে এবং আদিকর্মিকের।</p>
<p class='endsutta'>চীবর গ্রহণ বিষয়ক শিক্ষাপদ সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
