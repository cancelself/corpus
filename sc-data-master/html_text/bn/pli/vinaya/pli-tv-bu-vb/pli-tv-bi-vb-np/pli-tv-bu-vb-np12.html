<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-np12' lang='bn'>
<header>
<ul>
<li class='division'>বিনয়পিটকে</li>
<li>নিস্সগ্গিয় অধ্যায়</li>
<li>কোসিয় বর্গ</li>
</ul>
<h1>১২. কালোবর্ণের চাঁদর তৈরি সম্পর্কিত শিক্ষাপদ</h1>
</header>
<h2>স্থান : বৈশালী</h2>
<p><a class='ref msdiv' id='msdiv547' href='#msdiv547'>Msdiv 547</a>সে সময়ে ভগবান বুদ্ধ বৈশালীর সন্নিকটবর্তী মহাবনস্থ কূটাগারশালায় অবস্থান করছিলেন। সে সময়ে ষড়বর্গীয় ভিক্ষুরা কালোবর্ণ মেষলোম দিয়ে বিস্তার করে বিছাবার চাঁদর প্রস্তুত করাচ্ছিলেন। জনসাধারণ বিহার পরিদর্শন করতে গিয়ে সেগুলো দেখে এ বলে আন্দোলন, নিন্দা ও প্রকাশ্যে বদনাম প্রচার করতে লাগলেন, “এ কেমন লোভযুক্ত হীনাচরণ যে, কী করে এই শাক্যপুত্রীয় শ্রমণগণ কালোবর্ণ মেষলোম দ্বারা বিস্তার করে বিছাবার জন্যে চাঁদর তৈরি করাচ্ছেন? যেন কামসেবী গৃহী!”</p>
<p>অনন্তর ভিক্ষুরা সেই জনসাধারণের এরূপ নিন্দা, আন্দোলন ও প্রকাশ্যে দুর্নাম শুনতে পেলেন। যে সকল ভিক্ষু অল্পেচ্ছু, সন্তুষ্টিপরায়ণ, লজ্জাশীল, অনুসন্ধিৎসু ও শিক্ষাকামী তাঁরাও এ বলে নিন্দা, আন্দোলন ও প্রকাশ্যে বদনাম করতে লাগলেন, “এ কেমন আচরণ যে, ষড়বর্গীয় ভিক্ষুরা কালোবর্ণ মেষলোম দ্বারা বিস্তার করে বিছাতে পারে এমন চাঁদর প্রস্তুত করাচ্ছেন?” অতঃপর সেই ভিক্ষুরা ভগবানকে এ বিষয়ে নিবেদন করলেন। ভগবান তাদেরকে ডেকে জিজ্ঞাসা করলেন, “হে ভিক্ষুগণ, সত্যই কি তোমরা কালোবর্ণ মেষলোম দ্বারা বিস্তার করে বিছাতে পারে এমন চাঁদর প্রস্তুত করাচ্ছিলে?”</p>
<p>“হ্যাঁ ভগবান, তা সত্য বটে।”</p>
<p>তখন ভগবান এটি গর্হিত বলে প্রকাশ করে নিন্দা করে বললেন, “হে মোঘপুরুষগণ, কেন তোমরা কালোবর্ণ মেষলোম দ্বারা বিস্তার করে বিছাবার চাঁদর তৈরি করাতে গেলে? হে মোঘপুরুষগণ, তোমাদের এ প্রকারের লোভযুক্ত হীনাচরণ কিছুতেই অপ্রসন্নদের প্রসন্নতা উৎপাদন বা প্রসন্নদের প্রসন্নতা বৃদ্ধির কারণ হবে না। অধিকন্তু এটি অপ্রসন্নদের অশ্রদ্ধা বৃদ্ধি এবং কোনো কোনো শ্রদ্ধাবানদের মনে অন্যথাভাব আনয়নের সহায়ক হবে।”</p>
<p>ভগবান এভাবে অনেক প্রকারে নিন্দা করে চপলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল সম্পর্কে বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল সম্পর্কে বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা অত্যন্ত হিতজনক। তাই হে ভিক্ষুগণ, আমি এই শিক্ষাপদ নির্দেশ করছি :</p>
<p><a class='ref msdiv' id='msdiv548' href='#msdiv548'>Msdiv 548</a>“যদি কোনো ভিক্ষু শুধু কালোবর্ণ মেষের লোম দ্বারা বিস্তার করে বিছাবার চাঁদর নিজে করে কিংবা অপরের দ্বারা তৈরি করায়, তাহলে সেই ভিক্ষুর ‘নিস্সগ্গিয় পাচিত্তিয়’ অপরাধ হবে।”</p>
<p><a class='ref msdiv' id='msdiv549' href='#msdiv549'>Msdiv 549</a>‘যো পনাতি’ অর্থে যা যেরূপ,… অথবা মধ্যম ইত্যাদি ভিক্ষুকে বুঝায়।</p>
<p>‘ভিক্খূতি’ বলতে ভিক্ষান্নজীবী ভিক্ষু,… জ্ঞপ্তি চতুর্থ কর্মবাক্য দ্বারা উপসম্পদাপ্রাপ্ত ভিক্ষুকে বুঝায়। এস্থলে এই অর্থেই ভিক্ষু অভিপ্রেত।</p>
<p>‘কালকং’ অর্থে দুই প্রকার কালোবর্ণকে বুঝায়। যথা : স্বভাবত কালো এবং রং করা কালো।</p>
<p>‘সন্থতং’ বলতে এটি বিস্তার করে কৃত, বুনিত নয়।</p>
<p>‘কারাপেয্যাতি’ বলতে এরূপ কালোবর্ণ মেষের লোম দ্বারা চাঁদর প্রস্তুত করালে, প্রয়োগে প্রয়োগে ‘দুক্কট’ আপত্তি হবে। এরূপে প্রস্তুত কৃত চাঁদর লাভে ‘নিস্সগ্গিয়’ আপত্তি হয়। তখন সেই চাঁদরটি সংঘ, গণ বা একজন ভিক্ষুর নিকট বিসর্জন করতে হবে।</p>
<p>হে ভিক্ষুগণ, এভাবেই সেই চাঁদরটি বিসর্জন করতে হবে। প্রথমে সংঘের নিকট উপস্থিত হয়ে উত্তরাসঙ্গ একাংশ করে জ্যেষ্ঠ ভিক্ষুদের পদে বন্দনাপূর্বক উৎকুটিকভাবে বসে অঞ্জলিবদ্ধ হয়ে সেই ভিক্ষু কর্তৃক এভাবে বলতে হবে :</p>
<p>“ভন্তে, আমার এই চাঁদরটি কালোবর্ণ মেষের লোম দ্বারা প্রস্তুত করায় ‘নিস্সগ্গিয়’ অপরাধ প্রাপ্ত হয়েছে। তাই এটি আমি সংঘের নিকট পরিত্যাগ করছি।”</p>
<p>চাঁদরটি বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চাঁদরটি আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার বক্তব্য শ্রবণ করুন। এই চাঁদরটি অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই চাঁদরটি অমুক নামীয় ভিক্ষুকে পুনঃ প্রদান করতে পারেন।”</p>
<p>তখন আপত্তিপ্রাপ্ত ভিক্ষু কিছুসংখ্যক ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এরূপে বলতে হবে :</p>
<p>“ভন্তে, আমার এই চাঁদরটি কালোবর্ণ মেষের লোম দিয়ে প্রস্তুত করায় ‘নিস্সগ্গিয়’ অপরাধ প্রাপ্ত হয়েছে। সেহেতু আমি চাঁদরটি আয়ুষ্মানের নিকট বিসর্জন করছি।”</p>
<p>বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এরূপে বিসর্জিত চাঁদরটি আপত্তিমুক্ত ভিক্ষুকে দিতে হবে :</p>
<p>“মাননীয় আয়ুষ্মানগণ, আমার বক্তব্য শ্রবণ করুন। এই চাঁদরটি অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই চাঁদরটি অমুক নামীয় ভিক্ষুকে দিতে পারেন।”</p>
<p>অতঃপর আপত্তিপ্রাপ্ত ভিক্ষু একজন ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এভাবে বলতে হবে :</p>
<p>“বন্ধু, আমার এই চাঁদরটি কালোবর্ণ মেষের লোম দিয়ে প্রস্তুত করায় ‘নিস্সগ্গিয়’ প্রাপ্ত হয়েছে। তাই এই চাঁদরটি আয়ুষ্মানের নিকট বিসর্জন করছি।”</p>
<p>বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এরূপে বিসর্জিত চাঁদরটি আপত্তিমুক্ত ভিক্ষুকে এভাবেই দিতে হবে :</p>
<p>“আমি এই চাঁদরটি আয়ুষ্মানকে দিচ্ছি।”</p>
<p><a class='ref msdiv' id='msdiv550' href='#msdiv550'>Msdiv 550</a>নিজের দ্বারা কৃত অসম্পন্ন কাজ নিজেই সম্পন্ন করলে ‘নিস্সগ্গিয় পাচিত্তিয়’ অপরাধ হয়। নিজের দ্বারা কৃত অসম্পন্ন কাজ অপরকে দিয়ে সম্পন্ন করালে, ‘নিস্সগ্গিয় পাচিত্তিয়’ অপরাধ হয়। অপরের দ্বারা কৃত অসম্পন্ন কাজ নিজেই সম্পন্ন করলে ‘নিস্সগ্গিয় পাচিত্তিয়’ অপরাধ হয়। অপরের অসম্পন্ন কাজ অপরকে দিয়ে সম্পন্ন করালে, ‘নিস্সগ্গিয় পাচিত্তিয়’ অপরাধ হয়।</p>
<p>অন্যের জন্য তৈরি করলে বা করালে ‘দুক্কট’ অপরাধ হয়। অন্যের নির্মিত (কম্বলাদি) নিজে লাভ করে পরিভোগ করলে ‘দুক্কট’ অপরাধ হয়।</p>
<p><a class='ref msdiv' id='msdiv551' href='#msdiv551'>Msdiv 551</a>অনাপত্তি : চাঁদোয়া, ভূমির আস্তরণ, পর্দা, লেপ, বালিশ প্রস্তুত করলে ভিক্ষু যদি উন্মাদ হয় এবং আদিকর্মিকের ক্ষেত্রে অনাপত্তি।</p>
<p class='endsutta'>কালোবর্ণের চাঁদর তৈরি সম্পর্কিত শিক্ষাপদ সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
