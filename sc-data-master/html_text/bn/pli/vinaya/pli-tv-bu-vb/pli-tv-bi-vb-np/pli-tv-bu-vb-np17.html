<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-np17' lang='bn'>
<header>
<ul>
<li class='division'>বিনয়পিটকে</li>
<li>নিস্সগ্গিয় অধ্যায়</li>
<li>কোসিয় বর্গ</li>
</ul>
<h1>১৭. মেষলোম ধৌতকরণ বিষয়ক শিক্ষাপদ</h1>
</header>
<h2>স্থান : কপিলবাস্তু</h2>
<p><a class='ref msdiv' id='msdiv576' href='#msdiv576'>Msdiv 576</a>সে সময়ে ভগবান বুদ্ধ শাক্যরাজ্যে কপিলবাস্তু-সমীপে ন্যগ্রোধারামে অবস্থান করছিলেন। সে সময়ে ষড়বর্গীয় ভিক্ষুরা ভিক্ষুণীদের দ্বারা মেষলোম ধৌত করাচ্ছিলেন, রং দেয়াচ্ছিলেন ও ধুনায়ে জটাবিহীন করাচ্ছিলেন। ভিক্ষুণীরাও পশম ধৌত, রং ও ধুনে জটাবিহীন করতে করতে অধিশীল শিক্ষা, অধিচিত্ত শিক্ষা এবং অধিপ্রজ্ঞা শিক্ষা সম্পূর্ণরূপে অধিগত করতে সক্ষম হচ্ছিলেন না। অনন্তর মহাপ্রজাপতি গৌতমী যেখানে ভগবান সেখানে উপস্থিত হয়ে ভগবানকে অভিবাদন জ্ঞাপন করে একান্তে দাঁড়ালেন। একান্তে স্থিতা গৌতমীকে ভগবান এরূপ জিজ্ঞাসা করলেন, “হে গৌতমী, ভিক্ষুণীরা অপ্রমত্ততা ও উদ্যমশীলতার সঙ্গে আসক্তিহীন হয়ে অবস্থান করছে তো?”</p>
<p>“কোথায় ভন্তে, ভিক্ষুণীদের অপ্রমত্ততা। ষড়বর্গীয় আর্যগণ, ভিক্ষুণীদের দ্বারা মেষলোম ধৌত করাচ্ছেন, রং দেয়াচ্ছেন ও ধুনায়ে জটাবিহীন করাচ্ছেন। ভিক্ষুণীরাও মেষলোম ধৌত, রং ও ধুনে জটাবিহীন করতে করতে অধিশীল শিক্ষা, অধিচিত্ত শিক্ষা এবং অধিপ্রজ্ঞা শিক্ষা পরিপূর্ণরূপে আয়ত্ত করতে সমর্থ হচ্ছেন না।”</p>
<p>অতঃপর ভগবান মহাপ্রজাপতি গৌতমীকে ধর্মোপদেশ দিয়ে উদ্বুদ্ধ, সন্দীপ্ত, সমুত্তেজিত এবং সম্প্রহৃষ্ট করলেন। মহাপ্রজাপতি গৌতমী ভগবানের ধর্মোপদেশে উদ্বুদ্ধ, সন্দীপ্ত, সমুত্তেজিত এবং অধিকতর আনন্দিত হয়ে ভগবানকে অভিবাদন করে প্রদক্ষিণ করে প্রস্থান করলেন। অনন্তর ভগবান এ কারণে, এ হেতুতে ভিক্ষুসংঘকে সমবেত করিয়ে ষড়বর্গীয় ভিক্ষুদেরকে জিজ্ঞাসা করলেন, “হে ভিক্ষুগণ, সত্যই কি তোমরা ভিক্ষুণীদের দিয়ে মেষলোম ধৌত, রং ও ধুনায়ে জটাবিহীন করাচ্ছ?”</p>
<p>“হ্যাঁ ভন্তে, তা সম্পূর্ণ সত্য বটে।”</p>
<p>“হে ভিক্ষুগণ, তারা কি তোমাদের জ্ঞাতি না অজ্ঞাতি?</p>
<p>“অজ্ঞাতি, ভগবান।”</p>
<p>“হে মোঘপুরুষগণ, অজ্ঞাতি অজ্ঞাতির প্রতিরূপ (যোগ্য) কি, অপ্রতিরূপ (অযোগ্য) কি অথবা আনন্দদায়ক কি, পীড়াদায়ক কি এ সম্পর্কে কিছুই জানে না। হে মূর্খগণ, কী করে তোমরা তাদের (ভিক্ষুণীদের) দ্বারা মেষলোম ধৌত, রং ও ধুনায়ে জটাবিহীন করাচ্ছ? তোমাদের এ ধরনের হীনাচরণ কিছুতেই অপ্রসন্নদের প্রসন্নতা উৎপাদন বা প্রসন্নদের প্রসন্নতা বৃদ্ধির কারণ হবে না। অধিকন্তু এটি অপ্রসন্নদের অশ্রদ্ধা বৃদ্ধি এবং কোনো কোনো শ্রদ্ধাবানদের মনে অন্যথাভাব আনয়নে সহায়ক হবে।”</p>
<p>ভগবান এভাবে অনেক প্রকারে ষড়বর্গীয় ভিক্ষুদেরকে তিরস্কার করে চপলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল সম্পর্কে বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল সম্পর্কে বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা অত্যন্ত কল্যাণজনক। তদ্ধেতু হে ভিক্ষুগণ, আমি এই শিক্ষাপদ নির্দেশ করছি :</p>
<p><a class='ref msdiv' id='msdiv577' href='#msdiv577'>Msdiv 577</a>“যদি কোনো ভিক্ষু কোনো অজ্ঞাতি ভিক্ষুণী দিয়ে পশম (মেষলোম) ধৌত করায়, রং করায় অথবা ধুনায়ে জটাবিহীন করায়, তাহলে সেই ভিক্ষুর ‘নিস্সগ্গিয় পাচিত্তিয়’ অপরাধ হবে।”</p>
<p><a class='ref msdiv' id='msdiv578' href='#msdiv578'>Msdiv 578</a>‘যো পনাতি’ অর্থে যা যেরূপ,… অথবা মধ্যম ইত্যাদি ভিক্ষুকে বুঝায়।</p>
<p>‘ভিক্খূতি’ বলতে ভিক্ষান্নজীবী ভিক্ষু,… জ্ঞপ্তি চতুর্থ কর্মবাক্য দ্বারা উপসম্পদাপ্রাপ্ত ভিক্ষুকে বুঝায়। এস্থলে এই অর্থেই ভিক্ষু অভিপ্রেত।</p>
<p>‘অঞ্ঞতিকায়’ বলতে মাতৃপক্ষের সাত পুরুষ এবং পিতৃ পক্ষের সাত পুরুষ ব্যতীত অন্যদেরকে বুঝায়।</p>
<p>‘ভিক্খুনী’ বলতে ভিক্ষু-ভিক্ষুণী উভয় সংঘ কর্তৃক ‘ঞাত্তি চতুর্থ’ কর্মবাক্য দ্বারা উপসম্পদাপ্রাপ্ত ভিক্ষুণীকে বুঝায়।</p>
<p>‘ধৌত কর’ বলে নির্দেশ দিলে ‘দুক্কট’ আপত্তি। ধৌত করা শেষ হলে, ‘নিস্সগ্গিয়’ আপত্তি হয়। ‘রং কর’ বলে নির্দেশ দিলে, ‘দুক্কট’ আপত্তি। রং করা সমাপ্ত হলে, ‘নিস্সগ্গিয়’ আপত্তি হয়। ‘ধুনে জটাবিহীন কর’ বলে নির্দেশ দিলে, ‘দুক্কট’ আপত্তি। জটাবিহীন করা শেষ হলে ‘নিস্সগ্গিয়’ অপরাধ হয়। তখন ‘নিস্সগ্গিয়’ আপত্তিপ্রাপ্ত সেই মেষলোমগুলো সংঘ, গণ বা একজন ভিক্ষুর নিকট পরিত্যাগ করতে হবে।</p>
<p>হে ভিক্ষুগণ, এভাবেই মেষলোমগুলো বিসর্জন করতে হবে। প্রথমে সংঘের নিকট উপস্থিত হয়ে উত্তরাসঙ্গ একাংশ করে জ্যেষ্ঠ ভিক্ষুদের পদে বন্দনাপূর্বক উৎকুটিকভাবে বসে অঞ্জলিবদ্ধ হয়ে সেই ভিক্ষু কর্তৃক এভাবে বলতে হবে :</p>
<p>“ভন্তে, আমার এই মেষলোমগুলো অজ্ঞাতি ভিক্ষুণী দ্বারা ধৌত করায় ‘নিস্সগ্গিয়’ অপরাধ প্রাপ্ত হয়েছে। তদ্ধেতু আমি এগুলো সংঘের নিকট বিসর্জন করছি।”</p>
<p>সেই পশমগুলো বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত পশমগুলো আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার বক্তব্য শ্রবণ করুন। এই পশমগুলো অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই পশমগুলো অমুক নামীয় ভিক্ষুকে পুনঃ প্রদান করতে পারেন।”</p>
<p>তখন আপত্তিপ্রাপ্ত ভিক্ষু কিছুসংখ্যক ভিক্ষু কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এরূপে বলতে হবে :</p>
<p>“ভন্তে, আমার এই মেষলোমগুলো অজ্ঞাতি ভিক্ষুণী দ্বারা ধৌত করায় ‘নিস্সগ্গিয়’ অপরাধ প্রাপ্ত হয়েছে। তদ্ধেতু আমি এগুলো সংঘের নিকট বিসর্জন করছি।”</p>
<p>সেই পশমগুলো বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত মেষলোমগুলো আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার বক্তব্য শ্রবণ করুন। এই মেষলোমগুলো অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই মেষলোমগুলো অমুক নামীয় ভিক্ষুকে পুনঃ প্রদান করতে পারেন।”</p>
<p>অতঃপর আপত্তিপ্রাপ্ত ভিক্ষু একজন ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এভাবে বলতে হবে :</p>
<p>“বন্ধু, আমার এই মেষলোমগুলো অজ্ঞাতি ভিক্ষুণী দ্বারা ধৌত করায় ‘নিস্সগ্গিয়’ অপরাধ প্রাপ্ত হয়েছে। তদ্ধেতু আমি এগুলো সংঘের নিকট বিসর্জন করছি।”</p>
<p>বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এরূপে বিসর্জিত মেষলোমগুলো আপত্তিমুক্ত ভিক্ষুকে দিতে হবে :</p>
<p>“আমি এই মেষলোমগুলো আয়ুষ্মানকে দিচ্ছি।”</p>
<p><a class='ref msdiv' id='msdiv579' href='#msdiv579'>Msdiv 579</a>অজ্ঞাতি ভিক্ষুণীকে অজ্ঞাতি ভিক্ষুণী ধারণায় তেমন ভিক্ষুণী দ্বারা মেষলোম ধৌত করালে, ‘নিস্সগ্গিয় পাচিত্তিয়’ আপত্তি হয়। অজ্ঞাতি ভিক্ষুণীকে অজ্ঞাতি ভিক্ষুণী ধারণায় তেমন ভিক্ষুণী দ্বারা মেষলোম ধৌত ও রঞ্জিত করালে, একটি নিস্সগ্গিয় ও একটি ‘দুক্কট’ আপত্তি হয়। অজ্ঞাতি ভিক্ষুণীকে অজ্ঞাতি ভিক্ষুণী ধারণায় তেমন ভিক্ষুণী দ্বারা মেষলোম ধৌত ও ধুনায়ে জটাবিহীন করালে, একটি ‘নিস্সগ্গিয়’ ও একটি ‘দুক্কট’ অপরাধ হয়। অজ্ঞাতি ভিক্ষুণীকে অজ্ঞাতি ভিক্ষুণী ধারণায় তেমন ভিক্ষুণী দ্বারা মেষলোম ধৌত, রং ও ধুনায়ে জটাবিহীন করালে, একটি ‘নিস্সগ্গিয়’ ও দুটি ‘দুক্কট’ অপরাধ হয়।</p>
<p>অজ্ঞাতি ভিক্ষুণীকে অজ্ঞাতি ভিক্ষুণী ধারণায় তেমন ভিক্ষুণী দ্বারা মেষলোম রং করালে, ‘নিস্সগ্গিয়’ অপরাধ হয়। অজ্ঞাতি ভিক্ষুণীকে অজ্ঞাতি ভিক্ষুণী ধারণায় তেমন ভিক্ষুণী দ্বারা মেষলোম রং ও জটাহীন করালে, একটি ‘নিস্সগ্গিয়’ ও একটি ‘দুক্কট’ আপত্তি হবে। অজ্ঞাতি ভিক্ষুণীকে অজ্ঞাতি ভিক্ষুণী ধারণায় তেমন ভিক্ষুণী দ্বারা মেষলোম রং ও ধৌত করালে, একটি ‘নিস্সগ্গিয়’ ও একটি ‘দুক্কট’ আপত্তি হয়। অজ্ঞাতি ভিক্ষুণীকে অজ্ঞাতি ভিক্ষুণী ধারণায় তেমন ভিক্ষুণী দ্বারা মেষলোম রং জটাহীন এবং ধৌত করালে, একটি ‘নিস্সগ্গিয়’ ও দুটি ‘দুক্কট’ অপরাধ হয়।</p>
<p>অজ্ঞাতি ভিক্ষুণীকে অজ্ঞাতি ভিক্ষুণী ধারণায় তেমন ভিক্ষুণী দ্বারা পশম ধুনায়ে জটাবিহীন করালে, ‘নিস্সগ্গিয়’ অপরাধ হয়। অজ্ঞাতি ভিক্ষুণীকে অজ্ঞাতি ভিক্ষুণী ধারণায় তেমন ভিক্ষুণী দ্বারা মেষলোম জটাহীন ও ধৌত করালে, একটি ‘নিস্সগ্গিয়’ ও একটি ‘দুক্কট’ আপত্তি হয়। অজ্ঞাতি ভিক্ষুণীকে অজ্ঞাতি ভিক্ষুণী ধারণায় তেমন ভিক্ষুণী দ্বারা মেষলোম ধুনায়ে জটাবিহীন ও রঞ্জিত করালে, একটি ‘নিস্সগ্গিয়’ ও একটি ‘দুক্কট’ আপত্তি হয়। অজ্ঞাতি ভিক্ষুণীকে অজ্ঞাতি ভিক্ষুণী ধারণায় তেমন ভিক্ষুণী দ্বারা ধুনায়ে জটাহীন, ধৌত ও রং করালে, একটি ‘নিস্সগ্গিয়’ ও দুটি ‘দুক্কট’ অপরাধ হয়।</p>
<p><a class='ref msdiv' id='msdiv580' href='#msdiv580'>Msdiv 580</a>অজ্ঞাতি ভিক্ষুণীকে অজ্ঞাতি কি না সন্দেহবশত মেষলোম ধৌত করালে, দুক্কট’ আপত্তি হয়। অজ্ঞাতি ভিক্ষুণীকে জ্ঞাতি ধারণায় মেষলোম ধৌত করালে, ‘দুক্কট’ অপরাধ হয়। অজ্ঞাতি ভিক্ষুণী দ্বারা অন্যের মেষলোম ধৌত করালে, ‘দুক্কট’ অপরাধ হয়।</p>
<p>শুধু একের (ভিক্ষু বা ভিক্ষুণীসংঘের) উপস্থিতিতে উপসম্পদাপ্রাপ্তা ভিক্ষুণী দ্বারা ধৌত করালেও ‘দুক্কট’ আপত্তি হয়। জ্ঞাতি ভিক্ষুণীকে অজ্ঞাতি ধারণায় তেমন ভিক্ষুণী দ্বারা ধৌত করালে, ‘দুক্কট’ অপরাধ হয়। জ্ঞাতি ভিক্ষুণীকে জ্ঞাতি কি না সন্দেহবশত তেমন ভিক্ষুণী দ্বারা ধৌত করালেও ‘দুক্কট’ আপত্তি হবে। জ্ঞাতি ভিক্ষুণীকে জ্ঞাতি ধারণায় উক্ত ভিক্ষুণী দ্বারা ধৌত করালে, কোনোরূপ অপরাধ হয় না।</p>
<p><a class='ref msdiv' id='msdiv581' href='#msdiv581'>Msdiv 581</a>অনাপত্তি : জ্ঞাতি ধৌত করলে জ্ঞাতিকে ধৌত করতে দিয়ে অজ্ঞাতি ধৌত করলে, অনির্দেশে ধৌত করলে নতুন বা ব্যবহার করার পূর্বে ধৌত করলে, মেষলোম ব্যতীত অন্য বস্তুতে, শিক্ষামনা ও শ্রামণেরীর দ্বারা ধৌত করালে, ভিক্ষু মতিভ্রষ্ট হয়ে ধৌত করার জন্যে নির্দেশ দিলে এবং আদিকর্মিকের ক্ষেত্রে অপরাধ হয় না।</p>
<p class='endsutta'>মেষলোম ধৌতকরণ বিষয়ক শিক্ষাপদ সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
