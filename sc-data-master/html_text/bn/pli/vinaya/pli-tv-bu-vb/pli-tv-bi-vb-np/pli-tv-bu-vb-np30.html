<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-np30' lang='bn'>
<header>
<ul>
<li class='division'>বিনয়পিটকে</li>
<li>নিস্সগ্গিয় অধ্যায়</li>
<li>পাত্র বর্গ</li>
</ul>
<h1>৩০. সংঘলব্ধ দ্রব্য বিষয়ক শিক্ষাপদ</h1>
</header>
<h2>স্থান : শ্রাবস্তী</h2>
<p><a class='ref msdiv' id='msdiv657' href='#msdiv657'>Msdiv 657</a>সে সময়ে ভগবান বুদ্ধ শ্রাবস্তী-সমীপে অনাথপিণ্ডিক কর্তৃক নির্মিত জেতবনারামে বাস করছিলেন। সে সময়ে শ্রাবস্তীর জনৈক ধর্মজন সংঘ কর্তৃক ভিক্ষুসংঘের নিমিত্তে এ প্রকারে আহারসহ চীবর প্রস্তুত করে ঘোষণা করা হয়েছিল যে, “আমরা মাননীয় সংঘকে ভোজন করিয়ে চীবর দান করব।” তখন ষড়বর্গীয় ভিক্ষুরা যেখানে সেই জনসংঘ সেখানে উপস্থিত হয়ে সেই জনসংঘকে এরূপ বললেন, “হে মহাশয়গণ, এই চীবরসমূহ আমাদেরকে দিন।”</p>
<p>তারা বললেন, “ভন্তে, আমরা দিতে পারব না। প্রতিবৎসরে আমাদের দ্বারা এরূপে সংঘকে দান দিবার জন্যে আহারসহ চীবর প্রস্তুত করা হয়।”</p>
<p>ষড়বর্গীয় ভিক্ষুরা বললেন, “মহাশয়গণ, আপনারা সংঘের বহু দায়ক, সংঘের বহু লালনপালনকারী আছেন। আমরা আপনাদের আশ্রয়ে, আপনাদের সেবাযত্নে এখানে বাস করছি। আপনারা যদি আমাদেরকে না দেন; তাহলে কে বা আমাদেরকে দিবে? মহাশয়গণ, এই চীবরগুলো আমাদেরকে দিন।”</p>
<p>অতঃপর সেই জনসংঘ ষড়বর্গীয় ভিক্ষুদের এরূপ পীড়াপীড়িতে অতিষ্ঠ হয়ে যে সকল চীবর প্রস্তুত করা হয়েছিল, সেগুলো তাদেরকে দিয়ে ভিক্ষুসংঘকে শুধু আহার পরিবেশন করলেন। ‘আহারের সাথে চীবরও তৈরি করা হয়েছিল’ এ বিষয়ে যে সকল ভিক্ষু জানতেন, তাঁরা ষড়বর্গীয় ভিক্ষুদেরকে উক্ত চীবরগুলো দেয়া হয়েছে কি না তা না জেনে জনসংঘকে এরূপ বললেন, “মহাশয়গণ, সংঘের চীবর দিন।”</p>
<p>তারা বললেন, “ভন্তে, চীবরগুলো নাই। ভিক্ষুসংঘের জন্যে যে সকল চীবর প্রস্তুত করা হয়েছিল, সেগুলো আর্য ষড়বর্গীয়রা নিজেরাই আত্মসাৎ করেছেন।” তখন যে সকল ভিক্ষু অল্পেচ্ছু, সন্তুষ্টিপরায়ণ, লজ্জাশীল, অনুসন্ধিৎসু ও শিক্ষাকামী তাঁরা এটি শুনে এ বলে আন্দোলন, নিন্দা ও প্রকাশ্যে ক্ষোভ প্রকাশ করতে লাগলেন, “কেন ষড়বর্গীয় ভিক্ষুরা জেনেশুনে সংঘলব্ধ বস্তু নিজেরাই আত্মসাৎ করলেন?” তখন সেই ভিক্ষুরা ষড়বর্গীয় ভিক্ষুদেরকে অনেক প্রকারে তিরস্কার করে ভগবানকে এ ব্যাপারে সবিস্তারে জ্ঞাত করলেন। ভগবান তাদেরকে ডেকে জিজ্ঞেস করলেন, “হে ভিক্ষুগণ, সত্যই কি তোমরা জেনেশুনে সংঘলব্ধ বস্তু আত্মসাৎ করেছ?”</p>
<p>“হ্যাঁ ভগবান, তা সম্পূর্ণ সত্য বটে।”</p>
<p>বুদ্ধ ভগবান তা নিতান্ত গর্হিত বলে ভর্ৎসনা করে বললেন, “হে মোঘপুরুষগণ, কী করে তোমরা জেনেশুনে সংঘলব্ধ বস্তু আত্মসাৎ করতে পারলে? হে মূর্খরা, তোমাদের এ কার্যে কিছুতেই অপ্রসন্নদের প্রসন্নতা উৎপাদন বা প্রসন্নদের প্রসন্নতা বৃদ্ধির কারণ হবে না। অধিকন্তু এতে অপ্রসন্নদের অশ্রদ্ধা বৃদ্ধি এবং কোনো কোনো শ্রদ্ধাবানদের মনে অন্যথাভাব আনয়নে সহায়ক হবে।”</p>
<p>ভগবান বহুভাবে তাদেরকে নিন্দা করে চঞ্চলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল সম্বন্ধে বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল সম্বন্ধে বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা অত্যন্ত হিতজনক। এ হেতু হে ভিক্ষুগণ, আমি এই শিক্ষাপদ উদ্দেশ করছি :</p>
<p><a class='ref msdiv' id='msdiv658' href='#msdiv658'>Msdiv 658</a>“যদি কোনো ভিক্ষু জেনেশুনে সংঘলব্ধ দ্রব্য নিজে আত্মসাৎ করে, তাহলে সেই ভিক্ষুর ‘নিস্সগ্গিয় পাচিত্তিয়’ অপরাধ হবে।”</p>
<p><a class='ref msdiv' id='msdiv659' href='#msdiv659'>Msdiv 659</a>‘যো পনাতি’ অর্থে যা যেরূপ,… অথবা মধ্যম ইত্যাদি ভিক্ষুকে বুঝায়।</p>
<p>‘ভিক্খূতি’ বলতে ভিক্ষান্নজীবী ভিক্ষু,… জ্ঞপ্তি চতুর্থ কর্মবাক্য দ্বারা উপসম্পদাপ্রাপ্ত ভিক্ষুকে বুঝায়। এস্থলে এই অর্থেই ভিক্ষু অভিপ্রেত।</p>
<p>‘জানাতি’ বলতে স্বয়ং নিজে জানা বা অন্যের মাধ্যমে জ্ঞাত হওয়া কিংবা অন্য কেউ এসে তা প্রকাশ করা।</p>
<p>‘সঙ্ঘিকং’ অর্থে যে বস্তু সংঘকে প্রদত্ত হয়, সংঘের উদ্দেশ্যে পূজা করা হয়।</p>
<p>‘লাভো’ অর্থে চীবর, পিণ্ডপাত, শয়নাসন, রোগীর প্রত্যয় স্বরূপ ভৈষজ্য যথা : ঘৃত, নবনীত, তৈল, মধু ও গুড় এই পঞ্চদ্রব্য প্রভৃতিকে বুঝায়। এমনকি চূর্ণপিণ্ড, দন্তকাষ্ঠ এবং অবুনানো সুতাও।</p>
<p>‘পরিণতং’ বলতে এভাবে সুস্পষ্টভাবে কথিত হওয়া- “আমরা সংঘকে দান করব, আমরা সংঘের (সম্পদে) পরিণত করব।”</p>
<p>নিজের সম্পত্তিতে পরিণত করলে প্রয়োগে প্রয়োগে ‘দুক্কট’ আপত্তি। প্রতিলাভে ‘নিস্সগ্গিয়’ আপত্তি হয়। তখন সেই ‘নিস্সগ্গিয়’ আপত্তিপ্রাপ্ত সম্পত্তি সংঘ বা গণ কিংবা একজন ভিক্ষুর নিকট বিসর্জন করতে হবে।</p>
<p>হে ভিক্ষুগণ, এভাবেই সম্পত্তি বিসর্জন করতে হবে। প্রথমে সংঘের নিকট উপস্থিত হয়ে উত্তরাসঙ্গ একাংশ করে জ্যেষ্ঠ ভিক্ষুদের পদে বন্দনাপূর্বক উৎকুটিকভাবে বসে অঞ্জলিবদ্ধ হয়ে সেই ভিক্ষু কর্তৃক এভাবে বলতে হবে :</p>
<p>“ভন্তে, আমি জেনেশুনে সংঘলব্ধ নিজের সম্পত্তিতে পরিণত করায় আমার ‘নিস্সগ্গিয়’ আপত্তি হয়েছে। সে কারণে আমি এই বস্তু সংঘের নিকট বিসর্জন করছি।”</p>
<p>সেই বস্তু বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত বস্তু আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার প্রস্তাব শ্রবণ করুন। এই সম্পত্তি অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই সম্পত্তি অমুক নামীয় ভিক্ষুকে পুনঃ প্রদান করতে পারেন।”</p>
<p>তখন আপত্তিপ্রাপ্ত ভিক্ষু কিছুসংখ্যক ভিক্ষু কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এরূপে বলতে হবে :</p>
<p>“ভন্তে, আমি জেনেশুনে সংঘলব্ধ বস্তু নিজের সম্পত্তিতে পরিণত করায়, আমার ‘নিস্সগ্গিয়’ অপরাধ হয়েছে। তদ্ধেতু এই বস্তু আমি সংঘের নিকট বিসর্জন করছি।”</p>
<p>সেই বস্তু বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত বস্তু আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার প্রস্তাব শ্রবণ করুন। এই সম্পত্তি অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই সম্পত্তি অমুক নামীয় ভিক্ষুকে পুনঃ প্রদান করতে পারেন।”</p>
<p>অতঃপর আপত্তিপ্রাপ্ত ভিক্ষু একজন ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এভাবে বলতে হবে :</p>
<p>“বন্ধু, আমি জেনেশুনে সংঘলব্ধ বস্তু নিজের সম্পত্তিতে পরিণত করায়, আমার ‘নিস্সগ্গিয়’ অপরাধ হয়েছে। তদ্ধেতু এই বস্তু আয়ুষ্মানের নিকট বিসর্জন করছি।”</p>
<p>চীবর বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“আমি এই বস্তু আয়ুষ্মানকে দিচ্ছি।”</p>
<p><a class='ref msdiv' id='msdiv660' href='#msdiv660'>Msdiv 660</a>পরিণতকে পরিণত ধারণায় নিজের সম্পদে পরিবর্তন করলে ‘নিস্সগ্গিয় পাচিত্তিয়’ অপরাধ হয়। পরিণতকে পরিণত কি না সন্দেহবশত নিজের সম্পদে পরিবর্তন করলে ‘দুক্কট’ অপরাধ হয়। পরিণতকে অপরিণত ধারণায় নিজের সম্পদে পরিবর্তন করলে কোনোরূপ অপরাধ হয় না। সংঘের পরিণতকে (লাভকে) অন্য এক সংঘের বা চৈত্যের সম্পদে পরিবর্তন করলে ‘দুক্কট’ অপরাধ হয়। চৈত্যের পরিণতকে (লাভকে) অন্য চৈত্যের বা অন্য সংঘের অথবা অন্য পুদ্গলের সম্পদে পরিবর্তন করলে ‘দুক্কট’ অপরাধ হয়। পুদ্গলের পরিণতকে অন্য পুদ্গলের বা অন্য সংঘের অথবা অন্য চৈত্যের সম্পদে পরিণত করলে ‘দুক্কট’ অপরাধ হয়। অপরিণতকে পরিণত ধারণায় ‘দুক্কট’ অপরাধ হয়। অপরিণতকে পরিণত কি না সন্দেহ করলে ‘দুক্কট’ অপরাধ হয়। অপরিণতকে অপরিণত ধারণায় কোনোরূপ অপরাধ হয় না।</p>
<p><a class='ref msdiv' id='msdiv661' href='#msdiv661'>Msdiv 661</a>অনাপত্তি : যদি দাতা ‘আমরা কোথায় দান দেব’ এরূপে জিজ্ঞাসা করে, এবং ভিক্ষুও ‘যেস্থানে দান দিলে আপনাদের ভোগ সম্পত্তি বা দানফল বৃদ্ধি হয় বা উন্নতি সাধন হয় বা আপনাদের দীর্ঘদিনের হিত-সুখ মঙ্গল সাধিত হয় কিংবা চিত্ত প্রসন্ন হয়, সেখানে দান দিন’ এরূপ প্রকাশ করলে ভিক্ষু যদি উন্মাদগ্রস্ত হয় এবং আদিকর্মিকের ক্ষেত্রে কোনোপ্রকার অপরাধ হয় না।</p>
<p class='endsutta'>সংঘলব্ধ দ্রব্য বিষয়ক শিক্ষাপদ সমাপ্ত</p>
<p class='endchapter'>পাত্র বর্গ তৃতীয় সমাপ্ত</p>
<p class='endsection summary'>তস্সুদ্দানং/ স্মারক গাথা</p>
<div class='uddana'>
<p>দ্বিবিধ পাত্র, ভৈষজ্য, বর্ষাবাসিক চীবর আর পঞ্চম দানেতে</p>
<p>স্বয়ং চীবর বয়নে, অচ্চেক-চীবর, সাসঙ্ক, সংঘের সম্পত্তিতে।</p>
</div>
<p><a class='ref msdiv' id='msdiv662' href='#msdiv662'>Msdiv 662</a>“হে মাননীয় আয়ুষ্মানগণ, আপনাদের সম্মুখে ত্রিশ প্রকার ‘নিস্সগ্গিয় পাচিত্তিয়’ ধর্ম (শিক্ষাপদ) উদ্দেশ করা হলো। তাই আপনাদেরকে জিজ্ঞাসা করছি। এ বিষয়ে আপনারা সকলে পরিশুদ্ধ আছেন কি? দ্বিতীয়বারও এরূপ জিজ্ঞাসা করছি, এ বিষয়ে আপনারা সকলে পরিশুদ্ধ আছেন কি? তৃতীয়বারও এরূপ জিজ্ঞাসা করছি, এ বিষয়ে আপনারা সকলে পরিশুদ্ধ আছেন কি? আপনারা সবাই পরিশুদ্ধ আছেন বিধায়, মৌনতা অবলম্বন করছেন, আমি এটাই ধারণা করছি।</p>
<p class='endsection'>‘নিস্সগ্গিয়’ অধ্যায় সমাপ্ত</p>
<p class='endbook'>বিনয়পিটকে পারাজিকা সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
