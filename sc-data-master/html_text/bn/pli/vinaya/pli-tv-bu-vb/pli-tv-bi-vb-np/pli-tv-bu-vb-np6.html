<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-np6' lang='bn'>
<header>
<ul>
<li class='division'>বিনয়পিটকে</li>
<li>নিস্সগ্গিয় অধ্যায়</li>
<li>চীবর বর্গ</li>
</ul>
<h1>৬. অজ্ঞাতির নিকট যাচ্ঞা বিষয়ক শিক্ষাপদ</h1>
</header>
<h2>স্থান : শ্রাবস্তী</h2>
<p><a class='ref msdiv' id='msdiv515' href='#msdiv515'>Msdiv 515</a>সে সময়ে বুদ্ধ ভগবান শ্রাবস্তী সমীপে অনাথপিণ্ডিক কর্তৃক প্রদত্ত জেতবন বিহারে বাস করছিলেন। সে সময়ে শাক্যপুত্র আয়ুষ্মান উপনন্দ ধর্মোপদেশ প্রদানে পটু, নিপুণ, দক্ষ, সমর্থ ও মধুর-মাধুরী কণ্ঠসম্পন্ন ছিলেন। অনন্তর জনৈক শ্রেষ্ঠীপুত্র যেখানে শাক্যপুত্র আয়ুষ্মান উপনন্দ, সেখানে উপস্থিত হলেন। উপস্থিত হয়ে শাক্যপুত্র আয়ুষ্মান উপনন্দকে অভিবাদন জ্ঞাপনপূর্বক এক পাশে উপবেশন করলেন। উপবিষ্ট সেই শ্রেষ্ঠীপুত্রকে শাক্যপুত্র আয়ুষ্মান উপনন্দ ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করলেন। তখন সেই শ্রেষ্ঠীপুত্র আয়ুষ্মান উপনন্দের ধর্ম কথার দ্বারা প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট হয়ে আয়ুষ্মান উপনন্দকে এরূপ বললেন, “ভন্তে, আমাকে বলুন, আপনার কোনো কিছুর প্রয়োজন আছে কি? আমরা আর্যকে যথাসাধ্য চতুর্প্রত্যয় দিতে চেষ্টা করব।”</p>
<p>“হে উপাসক, যদি আপনি আমাকে কিছু দিতে ইচ্ছা করেন, তাহলে এখান হতে এই বস্ত্রটি দিন।”</p>
<p>“ভন্তে, আমাদের ন্যায় কুলপুত্ররা একটি মাত্র বস্ত্রে গমন করা উচিত নয়। ভন্তে, এখন আমি ঘরে গমন করছি। ঘরে গিয়ে এটির চেয়েও অতি সুন্দর একটি বস্ত্র পাঠিয়ে দিব।”</p>
<p>দ্বিতীয়বারও আয়ুষ্মান উপনন্দ সেই শ্রেষ্ঠীপুত্রকে এরূপ বললেন, “হে উপাসক, আপনি যদি আমাকে কিছু দিতে ইচ্ছা করেন, তাহলে এখান হতে এই বস্ত্রটি দিন।”</p>
<p>“ভন্তে, আমাদের ন্যায় কুলপুত্ররা একটি মাত্র বস্ত্রে গমন করা উচিত নয়। ভন্তে, এখন আমি ঘরে গমন করছি। ঘরে গিয়ে এটির চেয়েও অতি সুন্দর একটি বস্ত্র পাঠিয়ে দিব।”</p>
<p>তৃতীয়বারও আয়ুষ্মান উপনন্দ সেই শ্রেষ্ঠীপুত্রকে এরূপ বললেন, “হে উপাসক, আপনি যদি আমাকে কিছু দিতে ইচ্ছা করেন, তাহলে এখান হতে এই বস্ত্রটি দিন।”</p>
<p>“ভন্তে, আমাদের ন্যায় কুলপুত্ররা একটি মাত্র বস্ত্রে গমন করা উচিত নয়। ভন্তে, এখন আমি ঘরে গমন করছি। ঘরে গিয়ে এটির চেয়েও অতি সুন্দর একটি বস্ত্র পাঠিয়ে দিব।” তখন আয়ুষ্মান উপনন্দ তাকে বললেন, “উপাসক, আমার দ্বারা আহূত হয়েও কী দান দিতে ইচ্ছা পোষণ করেন না; আপনি আহূত হয়ে কেন এই বস্ত্রটি দান দিচ্ছেন না?”</p>
<p>অতঃপর সেই শ্রেষ্ঠীপুত্র বিরক্ত হয়ে আয়ুষ্মান উপনন্দের দ্বারা বারংবার উৎপীড়িত হয়ে দুটির মধ্যে একটি বস্ত্র দিয়ে গমন করলেন। লোকেরা সেই শ্রেষ্ঠীপুত্রকে এ বলে জিজ্ঞেস করলেন, “আর্য, কী কারণে আপনি একটি মাত্র বস্ত্রে আগমন করছেন?” তখন সেই শ্রেষ্ঠীপুত্র সেই লোকদের এ বিষয়ে বিস্তারিত প্রকাশ করলেন।</p>
<p>সেই লোকেরা এ বলে নিন্দা, আন্দোলন ও প্রকাশ্যে ক্ষোভ প্রকাশ করতে লাগলেন, “এই শাক্যপুত্রীয় শ্রমণগণ অসন্তুষ্টি ও লাভ-সৎকার প্রাপ্তির জন্যে অতিশয় আকাঙক্ষী। এদেরকে ধর্মদেশনা প্রদানের জন্যে আহ্বান করলেও সুখকর নয়। এ কেমন লোভযুক্ত হীনাচরণ যে, শ্রেষ্ঠীপুত্র কর্তৃক ধর্মদেশনা প্রদানের নিমিত্তে আমন্ত্রিত হয়ে আয়ুষ্মান উপনন্দ কীরূপে যাচ্ঞা করে বস্ত্রটি গ্রহণ করলেন?”</p>
<p>ভিক্ষুগণ সেই লোকদের নিন্দা, আন্দোলন ও প্রকাশ্যে ক্ষোভ প্রকাশ করতে শুনলেন। যে সকল ভিক্ষু অল্পেচ্ছু, সন্তুষ্টিপরায়ণ, লজ্জাশীল, অনুসন্ধিৎসু ও শিক্ষাকামী তাঁরাও এ বিষয়ে জানতে পেরে এ বলে আন্দোলন, নিন্দা, ও প্রকাশ্যে বদনাম করতে লাগলেন, “কী করে আয়ুষ্মান উপনন্দ শ্রেষ্ঠীপুত্র হতে চীবর যাচ্ঞা করতে পারলেন?” তখন সেই ভিক্ষুগণ আয়ুষ্মান উপনন্দকে বহুভাবে তিরস্কার করে ভগবানকে এ ব্যাপারে সবিস্তারে জ্ঞাত করলেন। ভগবান আয়ুষ্মান উপনন্দকে জিজ্ঞেস করলেন, “সত্যই কি উপনন্দ, তুমি শ্রেষ্ঠীপুত্র হতে চীবর যাচ্ঞা করেছ?”</p>
<p>“হ্যাঁ ভগবান, তা সত্য বটে।”</p>
<p>“হে উপনন্দ, সে তোমার জ্ঞাতি কি অজ্ঞাতি?”</p>
<p>“ভগবান, সে আমার অজ্ঞাতি।”</p>
<p>“হে মোঘপুরুষ, অজ্ঞাতি অজ্ঞাতির প্রতিরূপ (যোগ্য) কি, অপ্রতিরূপ (অযোগ্য) কি অথবা সত্য কি, মিথ্যা কি এ সম্পর্কে কিছুই জানে না। হে মোঘপুরুষ, কী করে তুমি অজ্ঞাতি শ্রেষ্ঠীপুত্রকে চীবরপ্রাপ্তির জন্যে বলতে পারলে? হে মোঘপুরুষ, তোমার এ ধরনের লোভযুক্ত হীনাচরণ কিছুতেই অপ্রসন্নদের (অশ্রদ্ধাবানদের) প্রসন্নতা উৎপাদন বা প্রসন্নদের (শ্রদ্ধাবানদের) প্রসন্নতা বৃদ্ধির কারণ হবে না। অধিকন্তু এটি অপ্রসন্নদের অশ্রদ্ধা বৃদ্ধি এবং কোনো কোনো শ্রদ্ধাবানদের মনে অন্যথাভাব আনয়নের কারণ হবে।”</p>
<p>ভগবান এভাবে অনেক প্রকারে নিন্দা করে চপলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা অত্যন্ত কল্যাণজনক। অতএব, হে ভিক্ষুগণ, আমি এই শিক্ষাপদ নির্দেশ করছি :</p>
<p><a class='ref msdiv' id='msdiv516' href='#msdiv516'>Msdiv 516</a>“যদি কোনো ভিক্ষু অজ্ঞাতি গৃহপতি বা গৃহপত্নীর নিকটে চীবর যাচ্ঞা করে, তাহলে সেই ভিক্ষুর ‘নিস্সগ্গিয় পাচিত্তিয়’ আপত্তি হবে।”</p>
<p>এরূপে ভগবান কর্তৃক এই শিক্ষাপদ প্রজ্ঞাপিত হয়েছিল।</p>
<h2>স্থান : সাকেত</h2>
<p><a class='ref msdiv' id='msdiv517' href='#msdiv517'>Msdiv 517</a>সে সময়ে কিছুসংখ্যক ভিক্ষু সাকেত হতে শ্রাবস্তীতে যাবার সময় দীর্ঘপথ যাত্রায় রত ছিলেন। পথের মধ্যে চোরেরা বের হয়ে সেই ভিক্ষুদের পাত্র-চীবর বলপূর্বক ছিনিয়ে নিল। তখন সেই ভিক্ষুদের মনে এরূপ চিন্তার উদয় হলো : “ভগবান নির্দেশ দিয়েছেন যে, ‘অজ্ঞাতি গৃহপতি কিংবা গৃহপত্নীর নিকট চীবর যাচ্ঞা করতে পারবে না’ এটি ভেবে সংকোচবশত চীবর যাচ্ঞা করলেন না। তারা নগ্নাবস্থায় শ্রাবস্তীতে গিয়ে ভিক্ষুদেরকে অভিবাদন করছিলেন।</p>
<p>তখন ভিক্ষুরা এরূপ বলতে লাগলেন, “দেখুন, বন্ধুগণ, কি সুন্দর এই আজীবক সন্ন্যাসীগণ ভিক্ষুদেরকে অভিবাদন জ্ঞাপন করছেন।”</p>
<p>“তারা এরূপ বললেন, “বন্ধুগণ, আমরা আজীবক সন্ন্যাসী নই; আমরা ভিক্ষু।”</p>
<p>তখন ভিক্ষুরা আয়ুষ্মান উপালীকে এরূপ বললেন, “আসুন, বন্ধু উপালী, এদের পরীক্ষা করুন।”</p>
<p>অতঃপর আয়ুষ্মান উপালী পরীক্ষা করার ইচ্ছুক হলে সেই ভিক্ষুরা এ বিষয়ে বিস্তারিত নিবেদন করলেন। তখন আয়ুষ্মান উপালী সেই ভিক্ষুদেরকে পরীক্ষা করে ভিক্ষুদেরকে বললেন, “বন্ধুগণ, এরা প্রকৃত পক্ষে ভিক্ষু। এদেরকে চীবরাদি প্রদান করুন।”</p>
<p>যে সকল ভিক্ষু অল্পেচ্ছু, সন্তুষ্টিপরায়ণ, লজ্জাশীল, অনুসন্ধিৎসু ও শিক্ষাকামী তাঁরা এটি জানতে পেরে এ বলে নিন্দা, আন্দোলন, ও প্রকাশ্যে ক্ষোভ প্রকাশ করতে লাগলেন, “কী করে সেই ভিক্ষুগণ নগ্নাবস্থায় আগমন করতে পারলেন?’ এটি কি উচিত ছিল না যে, তারা তৃণ বা পাতা দ্বারা নগ্নদেহ আচ্ছাদন করে আগমন করা।” তখন সেই ভিক্ষুরা সেই ভিক্ষুদেরকে বহুভাবে ভর্ৎসনা করে ভগবানকে এ বিষয়ে সবিস্তারে প্রকাশ করলেন।</p>
<p>অতঃপর ভগবান এই হেতু, এই কারণে ধর্মকথা উত্থাপন করে ভিক্ষুদেরকে আহ্বান করে বললেন, “হে ভিক্ষুগণ, আমি অনুজ্ঞা প্রদান করছি, যদি চীবর চুরি হয় কিংবা কেউ বলপূর্বক চীবর ছিনিয়ে নেয়, অগ্নি, জল, ইঁদুর ও পোকাদি দ্বারা দংশিত হবার ফলে ব্যবহার করতে অযোগ্য হয়, তাহলে অজ্ঞাতি গৃহপতির বা গৃহপত্নীর নিকট হতে চীবর যাচ্ঞা করতে পারবে।”</p>
<p>যদি কোনো ভিক্ষু কোনো কারণে নগ্ন হয়ে পড়ে, তাহলে যে প্রথম কুটিরে গিয়ে সংঘের ব্যবহৃত চীবর, চাঁদর, ভূমিতে বিছানো বস্ত্র, চাঁদোয়া, বিছানার চাঁদর, অন্যান্য আবরণ বা বস্ত্রাদি প্রভৃতির যেকোনো একটি নিয়ে তা দ্বারা দেহাচ্ছাদন করে সংঘের সম্মুখে উপস্থিত হওয়া বাঞ্ছনীয়। সংঘের ব্যবহৃত চীবর, চাঁদর, ভূমিতে বিছানো বস্ত্র, চাঁদোয়া, বিছানার চাঁদর, তৃণ অথবা পাতা দ্বারা দেহাচ্ছাদন করে অবশ্যই আসতে হবে; নগ্নাবস্থায় আসতে পারবে না। যে নগ্নাবস্থায় আগমন করবে, তার ‘দুক্কট’ আপত্তি হবে।</p>
<p>হে ভিক্ষুগণ, এ কারণে আমি এই শিক্ষাপদ নির্দেশ করছি :</p>
<p><a class='ref msdiv' id='msdiv518' href='#msdiv518'>Msdiv 518</a>“যদি কোনো ভিক্ষু অজ্ঞাতি কোনো গৃহপতির বা গৃহপত্নীর নিকট হতে উপযুক্ত সময় ছাড়া চীবর যাচ্ঞা করে গ্রহণ করে, তাহলে তার ‘নিস্সগ্গিয় পাচিত্তিয়’ অপরাধ হবে। এখানে উপযুক্ত সময় বলতে যদি চোরেরা অথবা অন্য কেউ বলপূর্বক চীবর কেড়ে নেয়, অগ্নিতে দগ্ধ হলে, জলে ভেসে গেলে, ইঁদুর কিংবা কীট-পোকাদি দ্বারা দংশিত হবার ফলে ব্যবহারের অযোগ্য হলে, এমন অবস্থায় অজ্ঞাতি যেকোনো স্ত্রী বা পুরুষ হতে যাচ্ঞা করে চীবর নিতে পারবে। এখানে এটিকেই ‘উপযুক্ত সময়’ বলা হয়।”</p>
<p><a class='ref msdiv' id='msdiv519' href='#msdiv519'>Msdiv 519</a>‘যো পনাতি’ অর্থে যা যেরূপ,… অথবা মধ্যম ইত্যাদি ভিক্ষুকে বুঝায়।</p>
<p>‘ভিক্খূতি’ বলতে ভিক্ষান্নজীবী ভিক্ষু,… জ্ঞপ্তি চতুর্থ কর্মবাক্য দ্বারা উপসম্পদাপ্রাপ্ত ভিক্ষুকে বুঝায়। এস্থলে এই অর্থেই ভিক্ষু অভিপ্রেত।</p>
<p>‘অঞ্ঞাতকো’ বা অজ্ঞাতি বলতে মাতৃপক্ষের সাত পুরুষ এবং পিতৃপক্ষের সাতপুরুষ রক্তসম্পর্কের জ্ঞাতি ব্যতীত অন্যদেরকে বুঝায়।</p>
<p>‘গহপতি’ বলতে যে পুরুষ সাংসারিক জীবন-যাপন করে গৃহে বসবাস করেন।</p>
<p>‘গহপতানী’ বলতে যেই স্ত্রীলোক সাংসারিক জীবন-যাপন করে গৃহকে আশ্রয় করে বসবাস করেন।</p>
<p>‘চীবরং’ বলতে ছয় প্রকার চীবরের মধ্যে অন্যতর চীবর, যা বিকপ্পনুপযোগী (হস্তান্তরযোগ্যের) মধ্যে অন্তিম।</p>
<p>‘অঞ্ঞত্র সমযাতি’ বলতে গৃহীদের নিকট হতে চীবর যাচ্ঞার উপযুক্ত সময় না হওয়া পর্যন্ত কালকে বুঝায়।</p>
<p>‘অচ্ছিন্নচীবরো’ বলতে ভিক্ষুর যেই চীবর রাজা, চোর, কিংবা ধূর্তাদি দ্বারা বলপূর্বক কেড়ে নেয়া হয়, সেই চীবরকে বুঝায়।</p>
<p>‘নট্ঠচীবরো’ বলতে ভিক্ষুদের যেই চীবর অগ্নি দ্বারা দগ্ধ হয়, জলোচ্ছ্বাসে ভাসায়ে নিয়ে যায়, ইঁদুর বা কীট-পতঙ্গাদি দ্বারা দংশিত হয়ে পরিভোগের অযোগ্য হয় এমন চীবরকে বুঝায়।</p>
<p>উপযুক্ত সময় ব্যতীত চীবর যাচ্ঞা করলে প্রয়োগে প্রয়োগে ‘দুক্কট’। যাচ্ঞা করার পর সেই চীবর লাভ করলে ‘নিস্সগ্গিয়’ অপরাধ প্রাপ্ত হয়। তখন সংঘ, গণ কিংবা একজন ভিক্ষুর নিকট সেই চীবরটি বিসর্জন করতে হবে।</p>
<p>হে ভিক্ষুগণ, এভাবেই সেই চীবরটি বিসর্জন করতে হবে। প্রথমে সংঘের নিকট উপস্থিত হয়ে উত্তরাসঙ্গ একাংশ করে জ্যেষ্ঠ ভিক্ষুদের পদে বন্দনাপূর্বক উৎকুটিকভাবে বসে অঞ্জলিবদ্ধ হয়ে সেই ভিক্ষু কর্তৃক এভাবে বলতে হবে :</p>
<p>“ভন্তে, আমার এই চীবরটি অজ্ঞাতি গৃহপতির নিকট হতে উপযুক্ত সময় ব্যতীত যাচ্ঞা করে গ্রহণ করায় ‘নিস্সগ্গিয়’ প্রাপ্ত হয়েছে। সেহেতু আমি এই চীবরটি মাননীয় সংঘের নিকট বিসর্জন করছি।”</p>
<p>চীবর বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার প্রস্তাব শ্রবণ করুন। এই চীবর উপযুক্ত সময় ব্যতীত যাচ্ঞা করায় অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই চীবরটি অমুক নামীয় ভিক্ষুকে পুনঃ প্রদান করতে পারেন।”</p>
<p>তখন আপত্তিপ্রাপ্ত ভিক্ষু কিছুসংখ্যক ভিক্ষু কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এরূপে বলতে হবে :</p>
<p>“ভন্তে, আমার এই চীবরটি অজ্ঞাতি গৃহপতির নিকট হতে উপযুক্ত সময় ব্যতীত যাচ্ঞা করে গ্রহণ করায় ‘নিস্সগ্গিয়’ অপরাধ প্রাপ্ত হয়েছে, তাই আমি এই চীবরটি মাননীয় সংঘের নিকট বিসর্জন করছি।”</p>
<p>চীবর বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“মাননীয় আয়ুষ্মানগণ, আমার প্রস্তাব শ্রবণ করুন। এই চীবর উপযুক্ত সময় ব্যতীত যাচ্ঞা করায় অমুক নামীয় ভিক্ষুর ‘নিস্সগ্গিয়’ হওয়ার কারণে সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই চীবরটি অমুক নামীয় ভিক্ষুকে পুনঃ প্রদান করতে পারেন।”</p>
<p>অতঃপর আপত্তিপ্রাপ্ত ভিক্ষু কিছুসংখ্যক ভিক্ষু কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এরূপে বলতে হবে :</p>
<p>“বন্ধু, আমার এই চীবরটি অজ্ঞাতি গৃহপতির নিকট হতে উপযুক্ত সময় ব্যতীত যাচ্ঞা করে গ্রহণ করায় ‘নিস্সগ্গিয়’ প্রাপ্ত হয়েছে। সে কারণে এই চীবরটি আয়ুষ্মানের নিকট বিসর্জন করছি।”</p>
<p>বিসর্জন করার পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“আমি এই চীবরটি আয়ুষ্মানকে দিচ্ছি।”</p>
<p><a class='ref msdiv' id='msdiv520' href='#msdiv520'>Msdiv 520</a>অজ্ঞাতিকে অজ্ঞাতি ধারণায় উপযুক্ত সময় ব্যতীত চীবর যাচ্ঞা করলে ‘নিস্সগ্গিয় পাচিত্তিয়’ অপরাধ হয়। অজ্ঞাতিকে অজ্ঞাতি কি না সন্দেহবশত উপযুক্ত সময় ব্যতীত চীবর যাচ্ঞা করলে ‘নিস্সগ্গিয় পাচিত্তিয়’ অপরাধ হয়। অজ্ঞাতিকে জ্ঞাতি ধারণায় উপযুক্ত সময় ছাড়া চীবর যাচ্ঞা করলে ‘নিস্সগ্গিয় পাচিত্তিয়’ আপত্তি হয়। জ্ঞাতিকে অজ্ঞাতি ধারণায় যাচ্ঞা করলে ‘দুক্কট’ আপত্তি হয়। জ্ঞাতিকে জ্ঞাতি কি না সন্দেহবশত যাচ্ঞা করলেও ‘দুক্কট’ আপত্তি হয়।</p>
<p><a class='ref msdiv' id='msdiv521' href='#msdiv521'>Msdiv 521</a>অনাপত্তি : উপযুক্ত কাল উপস্থিত হলে, জ্ঞাতির নিকট হতে, আহূত লোকের নিকট হতে, অপরের নিমিত্তে, নিজের ধন ও অর্থ দ্বারা নিলে, ভিক্ষু উন্মাদ হলে এবং আদিকর্মিকের ক্ষেত্রে কোনোরূপ অপরাধ হয় না।</p>
<p class='endsutta'>অজ্ঞাতির নিকট যাচ্ঞা বিষয়ক শিক্ষাপদ সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
