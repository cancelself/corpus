<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-ss13' lang='bn'>
<header>
<ul>
<li class='division'>বিনয়পিটকে</li>
<li>সংঘাদিশেষ অধ্যায়</li>
</ul>
<h1>১৩. কুলদূষক বিষয়ক শিক্ষাপদ</h1>
</header>
<h2>স্থান : কীটাগিরি</h2>
<p><a class='ref msdiv' id='msdiv431' href='#msdiv431'>Msdiv 431</a>সে সময়ে ভগবান বুদ্ধ শ্রাবস্তীর অনাথপিণ্ডিক কর্তৃক নির্মিত জেতবনারামে অবস্থান করছিলেন। ঐ সময়ে অশ্বজিৎ ও পুনর্বসু নামক ভিক্ষুদ্বয় কীটাগিরিকে আশ্রয় করে আবাসিকরূপে অবস্থান করছিলেন। তখন তারা উভয়ে অলজ্জী ও পাপপরায়ণ হয়েছিলেন। তারা উভয়ে এরূপ অনাচার আচরণ করছিলেন, “তরুণ (চারা বা ছোট) ফুলের গাছ নিজেরা রোপণ করছিলেন, অন্যের দ্বারাও করাচ্ছিলেন, সেই ফুলগাছে জল সিঞ্চন করছিলেন ও করাচ্ছিলেন, পুষ্প চয়ন করছিলেন ও করাচ্ছিলেন, পুষ্প দ্বারা মালা গাঁথছিলেন ও গাঁথাচ্ছিলেন, এক দিক হতে ফুলে বৃন্তযুক্ত মালা তৈরি করছিলেন ও করাচ্ছিলেন, উভয়দিক হতে ফুলের বৃন্তযুক্ত মালা তৈরি করছিলেন ও করাচ্ছিলেন, ফুলের স্তবক (তোড়া) তৈরি করছিলেন ও করাচ্ছিলেন, বিধূতিক প্রস্তুত করছিলেন ও করাচ্ছিলেন, বতংসক প্রস্তুত করছিলেন ও করাচ্ছিলেন, কর্ণাভরণ (কন্নিকা) প্রস্তুত করছিলেন ও করাচ্ছিলেন, উরচ্ছদ তৈরি করছিলেন ও অন্যের দ্বারা করাচ্ছিলেন। তারা আরও কুলস্ত্রীলোক, কুলকন্যা, কুলকুমারী, কুলবধূ এবং কুলদাসীদের নিমিত্তে এক দিক হতে পুষ্পের বৃন্তযুক্ত প্রস্তুতকৃত মালা নিজে নিয়ে যাচ্ছিলেন এবং অপরের দ্বারাও পাঠাচ্ছিলেন, উভয়দিক হতে ফুলের বৃন্তযুক্ত তৈরিকৃত মালা নিজে নিয়ে যাচ্ছিলেন এবং অন্যের দ্বারাও পাঠাচ্ছিলেন, ফুলের স্তবক (তোড়া) নিজে নিয়ে যাচ্ছিলেন এবং অন্যের দ্বারাও পাঠাচ্ছিলেন, বিধূতিক নিজে নিয়ে যাচ্ছিলেন এবং অপরের দ্বারাও পাঠাচ্ছিলেন, বতংসক নিজে নিয়ে যাচ্ছিলেন এবং অপরের দ্বারাও পাঠাচ্ছিলেন, কর্ণাভরণ নিজে নিয়ে যাচ্ছিলেন এবং অন্যের দ্বারাও পাঠাচ্ছিলেন, উরচ্ছদ নিজে নিয়ে যাচ্ছিলেন এবং অন্যের দ্বারাও পাঠাচ্ছিলেন। তারা কুলস্ত্রীলোক, কুলকন্যা, কুলকুমারী, কুলবধূ এবং কুলদাসীদের সঙ্গে এক পাত্রে ভোজন করছিলেন, এক থালে পান করছিলেন, একাসনে উপবেশন করছিলেন, একমঞ্চে গড়াগড়ি দিচ্ছিলেন, একবিছানার আস্তরণে গড়াগড়ি দিচ্ছিলেন, একাবরণে গড়াগড়ি দিচ্ছিলেন, একাস্তরণযুক্ত আবরণে গড়াগড়ি দিচ্ছিলেন, বিকালে ভোজন করছিলেন, মদ্যপান করছিলেন, মালা-সুগন্ধদ্রব্য-বিলেপন ধারণ করছিলেন, নৃত্য করছিলেন, গান করছিলেন, বাদ্য করছিলেন, লাস করছিলেন। নর্তকীর সঙ্গে নৃত্য করছিলেন, নর্তকীর সঙ্গে গান করছিলেন, গায়িকার সাথে গান করছিলেন, গায়িকার সাথে বাদ্য করছিলেন, গায়িকার সঙ্গে লাস করছিলেন। বাদিকার (বাদ্যযন্ত্র-বাদনকারিণীর) সঙ্গে নৃত্য করছিলেন, বাদিকার সাথে গান করছিলেন, বাদিকার সঙ্গে বাদ্য করছিলেন, বাদিকার সঙ্গে লাস করছিলেন, লাসিকার সঙ্গে নৃত্য করছিলেন, লাসিকার সঙ্গে গান করছিলেন, লাসিকার সঙ্গে বাদ্য করছিলেন এবং লাসিকার সঙ্গে লাস-নৃত্য করছিলেন। অষ্টপদ ফলকে ও দশপদ ফলকে জুয়া খেলছিলেন, অষ্ট ও দশপদ ক্রীড়ার ন্যায় আকাশে উক্ত ক্রীড়া করছিলেন, পরিহার পথে ক্রীড়া করছিলেন, সন্তিকং ক্রীড়া করছিলেন, খলিক ক্রীড়া করছিলেন, ঘটিক ক্রীড়া করছিলেন, শলাকাহস্তে খেলছিলেন, গোলক ক্রীড়া করছিলেন, পঙ্গচীর খেলছিলেন, বঙ্কক ক্রীড়া করছিলেন, মোক্ষচীক খেলছিলেন, চিঙ্গুলক (তালপাতার নির্মিত বায়ুচালিত কল বা ফড়ফড়ি) খেলছিলেন, পত্রাড়ক খেলছিলেন, ক্ষুদ্ররথ দিয়ে ক্রীড়া করছিলেন, ক্ষুদ্রধনু দিয়ে ক্রীড়া করছিলেন, অক্ষারকা ক্রীড়া করছিলেন, মানসিক ক্রীড়া করছিলেন এবং যথাবাদ্য ক্রীড়া করছিলেন। হস্তীবিদ্যা শিক্ষা করছিলেন, অশ্ববিদ্যা শিক্ষা করছিলেন, রথবিদ্যা, ধনুবিদ্যা শিক্ষা করছিলেন, খড়্‌গাদি তলোয়ারের বাঁট (হাতল) ধরা বিদ্যা শিক্ষা করছিলেন, হস্তীর আগে আগে দৌড়াচ্ছিলেন, অশ্বের আগে আগে দৌড়াচ্ছিলেন, রথের আগে আগে দৌড়াচ্ছিলেন, নির্দিষ্ট ব্যক্তির অনুপস্থিতে গমন করতে করতে দৌড়াচ্ছিলেন, সামনে-পেছনে দৌড়াচ্ছিলেন, শারীরিক ব্যায়াম করছিলেন, হাততালি দিচ্ছিলেন, মল্লযুদ্ধ করছিলেন, মুষ্টিযুদ্ধ করছিলেন, রঙ্গমঞ্চে সঙ্ঘাটি বিছায়ে নর্তকীকে এরূপ বলতেন, ‘হে ভগিনী, উত্তমরূপে এখানে নৃত্য কর।’ নলাটিক দিচ্ছিলেন।” তারা এরূপে আরও বিবিধ অনাচার (বিনয়বহির্ভূত) আচরণ করছিলেন ।</p>
<p><a class='ref msdiv' id='msdiv432' href='#msdiv432'>Msdiv 432</a>সে সময়ে অন্যতর ভিক্ষু কাশীতে বর্ষা ব্রত শেষ করে ভগবানকে দর্শনের নিমিত্তে শ্রাবস্তীতে যাবার সময় যেখানে কীটাগিরি সেখানে অবস্থান করছিলেন। অতঃপর সেই ভিক্ষু পূর্বাহ্ণ সময়ে বহির্গমনোপযোগী চীবর পরিধান করে পাত্র-চীবর নিয়ে শ্রদ্ধা-উৎপাদক গমনে-প্রত্যাগমনে, আলোকনে, বিলোকনে, সঙ্কোচনে, প্রসারণে, অধোদিকে চক্ষুদৃষ্টি নিক্ষেপ করে ঈর্যাপথসম্পন্ন হয়ে পিণ্ডান্ন সংগ্রহের নিমিত্তে কীটাগিরিতে প্রবেশ করলেন। জনসাধারণ সেই ভিক্ষুকে দেখে এরূপ বলতে লাগলেন, “এই যে অতি অলসের ন্যায়, অতি সুকোমলের ন্যায় এবং অতিভ্রূকুটিক দৃষ্টি নিক্ষেপকারীর ন্যায় ভিক্ষুটি কে? গৃহে উপস্থিত হলে কে একে ভিক্ষান্ন প্রদান করবে? আমাদের আর্য অশ্বজিৎ ও পুনর্বসু কতই যে মিষ্টভাষী, সুখ-সম্ভাষণকারী, মিহিত পূর্বঙ্গমবাদী (পূর্বে হেসে পরে কথা বলে), স্বাগতবাদী ভ্র্বকুটিকহীন, উত্তানমুখী এবং পূর্বে ভাষণকারী। তাদেরকেই ভিক্ষান্ন দান দেয়া উচিত।”</p>
<p>তখন জনৈক উপাসক উক্ত ভিক্ষুকে কীটাগিরিতে ভিক্ষান্ন সংগ্রহে বিচরণ করতে দেখলেন। দেখে সেই ভিক্ষুর নিকট উপস্থিত হয়ে উক্ত ভিক্ষুকে অভিবাদন করে এরূপ বললেন, “ভন্তে, ভিক্ষান্ন লাভ করেছেন কি?” “না উপাসক, ভিক্ষান্ন পাইনি।”</p>
<p>“ভন্তে, আসুন, আমার গৃহে গমন করি।”</p>
<p>অতঃপর উক্ত উপাসক সেই ভিক্ষুকে গৃহে নিয়ে গিয়ে ভোজন করিয়ে এরূপ জিজ্ঞেস করলেন, “ভন্তে, আর্য আপনি কোথায় যাবেন?” “উপাসক, আমি ভগবানকে দর্শনের নিমিত্তে শ্রাবস্তীতে যাব।”</p>
<p>“ভন্তে, তাহলে, আমার বচনানুযায়ী ভগবানের শ্রীপদে অবনতশিরে আমার বন্দনা জ্ঞাপন করবেন এবং ভগবানকে এরূপ বলবেন, প্রভু, কীটাগিরির আবাস কলুষিত হয়েছে। অশ্বজিৎ ও পুনর্বসু নামক নির্লজ্জ ও পাপী ভিক্ষুদ্বয় কীটাগিরিতে নিত্য বাস করছেন। তারা উভয়ে এরূপ অনাচার আচরণ করছেন-তরুণ ফুলের গাছ নিজেরা রোপণ করতেছেন, অন্যের দ্বারাও করাচ্ছেন, সেই ফুলগাছে জল সিঞ্চন করছেন ও করাচ্ছেন, পুষ্প চয়ন করছেন ও করাচ্ছেন, পুষ্প দ্বারা মালা গাঁথছেন ও গাঁথাচ্ছেন, এক দিক হতে ফুলে বৃন্তযুক্ত মালা তৈরি করছেন ও করাচ্ছেন, উভয়দিক হতে ফুলের বৃন্তযুক্ত মালা তৈরি করছেন ও করাচ্ছেন, ফুলের স্তবক (তোড়া) তৈরি করছেন ও করাচ্ছেন, বিধূতিক প্রস্তুত করছেন ও করাচ্ছেন, বতংসক প্রস্তুত করছেন ও করাচ্ছেন, কর্ণাভরণ (কন্নিকা) প্রস্তুত করছেন ও করাচ্ছেন, উরচ্ছদ তৈরি করছেন ও অন্যের দ্বারা করাচ্ছেন। তারা আরও কুলস্ত্রীলোক, কুলকন্যা, কুলকুমারী, কুলবধূ এবং কুলদাসীদের নিমিত্তে এক দিক হতে পুষ্পের বৃন্তযুক্ত প্রস্তুতকৃত মালা নিজেও নিয়ে যাচ্ছেন এবং অপরের দ্বারাও পাঠাচ্ছেন উভয়দিক হতে ফুলের বৃন্তযুক্ত তৈরিকৃত মালা নিজেও নিয়ে যাচ্ছেন এবং অন্যের দ্বারাও পাঠাচ্ছেন, ফুলের স্তবক (তোড়া) নিজেও নিয়ে যাচ্ছেন এবং অন্যের দ্বারাও পাঠাচ্ছেন, বিধূতিক নিজেও নিয়ে যাচ্ছেন এবং অপরের দ্বারাও পাঠাচ্ছেন, বতংসক নিজেও নিয়ে যাচ্ছেন এবং অপরের দ্বারাও পাঠাচ্ছেন, কর্ণাভরণ নিজেও নিয়ে যাচ্ছেন এবং অন্যের দ্বারাও পাঠাচ্ছেন, উরচ্ছদ নিজেও নিয়ে যাচ্ছেন এবং অন্যের দ্বারাও পাঠাচ্ছেন। তারা কুলস্ত্রীলোক, কুলকন্যা, কুলকুমারী, কুলবধূ এবং কুলদাসীদের সঙ্গে একপাত্রে ভোজন করছেন, এক থালকে পান করছেন, একাসনে উপবেশন করছেন, একমঞ্চে গড়াগড়ি দিচ্ছেন, একবিছানার আস্তরণে গড়াগড়ি দিচ্ছেন, একাবরণে গড়াগড়ি দিচ্ছেন, একাস্তরণযুক্ত আবরণে গড়াগড়ি দিচ্ছেন, বিকালে ভোজন করছেন, মদ্যপান করছেন, মালা-সুগন্ধদ্রব্য-বিলেপন ধারণ করছেন, নৃত্য করছেন, গান করছেন, বাদ্য করছেন, লাস করছেন। নর্তকীর সঙ্গে নৃত্য করছেন, নর্তকীর সঙ্গে গান করছেন, গায়িকার সাথে গান করছেন, গায়িকার সাথে বাদ্য করছেন, গায়িকার সঙ্গে লাস করছেন। বাদিকার (বাদ্যযন্ত্র-বাদনকারিণীর) সঙ্গে নৃত্য করছেন, বাদিকার সাথে গান করছেন, বাদিকার সঙ্গে বাদ্য করছেন, বাদিকার সঙ্গে লাস করছেন, লাসিকার সঙ্গে নৃত্য করছেন, লাসিকার সঙ্গে গান করছেন, লাসিকার সঙ্গে বাদ্য করছেন এবং লাসিকার সঙ্গে লাস-নৃত্য করছেন। অষ্টপদ ফলকে, দশপদ ফলকে জোয়া খেলছেন, অষ্ট ও দশপদ ক্রীড়ার ন্যায় আকাশে উক্ত ক্রীড়া করছেন, পরিহার পথে ক্রীড়া করছেন, সন্তিকং ক্রীড়া করছেন, খলিক ক্রীড়া করছেন, ঘটিক ক্রীড়া করছেন, শলাকাহস্তে খেলছেন, গোলক ক্রীড়া করছেন, পঙ্গচীর খেলছেন, বঙ্কক ক্রীড়া করছেন, মোক্ষচীক খেলছেন, চিঙ্গুলক (তালপাতার নির্মিত বায়ুচালিত কল বা ফড়ফড়ী) খেলছেন, পত্রাড়ক খেলছেন, ক্ষুদ্ররথ দিয়ে ক্রীড়া করছেন, ক্ষুদ্রধনু দিয়ে ক্রীড়া করছেন, অক্ষারকা ক্রীড়া করছেন, মানসিক ক্রীড়া করছেন এবং যথাবাদ্য ক্রীড়া করছেন। হস্তীবিদ্যা শিক্ষা করছেন, অশ্ববিদ্যা শিক্ষা করছেন, রথবিদ্য, ধনুবিদ্যা শিক্ষা করছেন, খড়গাদি তলোয়ারের বাঁট (হাতল) ধরা বিদ্যা শিক্ষা করছেন, হস্তীর আগে আগে দৌড়াচ্ছেন, অশ্বের আগে আগে দৌড়াচ্ছেন, রথের আগে আগে দৌড়াচ্ছেন, নির্দিষ্ট ব্যক্তির অনুপস্থিতে গমন করতে করতে দৌড়াচ্ছেন, সামনে-পেছনে দৌড়াচ্ছেন, শারীরিক ব্যায়াম করছেন, হাততালি দিচ্ছেন, মল্লযুদ্ধ করছেন, মুষ্টিযুদ্ধ করছেন, রঙ্গমঞ্চে সঙ্ঘাটি বিছায়ে নর্তকীকে এরূপ বলছেন, ‘হে ভগিনী, উত্তমরূপে এখানে নৃত্য কর।’ নলাটিক দিচ্ছেন। তারা এরূপে আরও বিবিধ অনাচার (বিনয়বহির্ভূত) আচরণ করছেন ।”</p>
<p>“প্রভু, পূর্বে যে সকল জনসাধারণ শ্রদ্ধাবান ও প্রসন্ন ছিলেন, তারা এখন শ্রদ্ধাহীন ও অপ্রসন্ন হয়ে পড়েছেন। পূর্বে ভিক্ষুসংঘকে দান দেয়ার যে রীতি ছিল, তাও এখন সম্পূর্ণ বন্ধ হয়ে গেছে। যে সকল সুশীল ও বিনয়ী ভিক্ষু পূর্বে এখানে বাস করতেন, তাঁরা অন্যত্র চলে যাচ্ছেন। পাপী ও দুঃশীল ভিক্ষুরা অবস্থান করছেন। অতএব, প্রভু ভগবান, উত্তম হবে যে, কীটাগিরিতে সুশীল ও বিনয়ধারী ভিক্ষুদেরকে প্রেরণ করুন, যাতে কীটাগিরি বিহার দীর্ঘস্থায়িত্ব লাভ করতে পারে।”</p>
<p>“হ্যাঁ উপাসক” বলে সেই ভিক্ষু উক্ত উপাসককে সম্মতি জানায়ে আসন হতে উঠে শ্রাবস্তীর উদ্দেশ্যে গমন করলেন। ক্রমান্বয়ে বিচরণ করতে করতে শ্রাবস্তীর সমীপে অনাথপিণ্ডিক কর্তৃক নির্মিত জেতবনারামে ভগবানের নিকট উপস্থিত হলেন। উপস্থিত হয়ে ভগবানকে অভিবাদন জ্ঞাপন করে একপাশে উপবেশন করলেন। আগন্তুক ভিক্ষুদেরকে কুশলাকুশল জিজ্ঞাসা করা বুদ্ধগণের চিরাচরিত রীতি। সেহেতু ভগবান উক্ত ভিক্ষুকে জিজ্ঞেস করলেন, “হে ভিক্ষু, তুমি নিরূপদ্রবে ছিলে তো? সুখে দিনযাপন করেছিলে কি? এত দীর্ঘপথ অতিক্রম করতে কোনো প্রকার ক্লেশ হয়নি তো? ভিক্ষু তুমি কোত্থেকে এসেছ?”</p>
<p>“প্রভু ভগবান, আমি নিরূপদ্রবে ছিলাম এবং সুখে দিনযাপন করেছি। আসার সময়ে তেমন কোনো ক্লেশগ্রস্ত হইনি। প্রভু ভগবান, আমি কাশীতে বর্ষা ব্রত সমাপ্ত করে ভগবানকে দর্শনের জন্যে শ্রাবস্তীতে আসার সময়ে কীটাগিরিতে কিছুদিন অবস্থান করেছিলাম। প্রভু, তখন আমি পূর্বাহ্ন সময়ে বহির্গমনোপযোগী নিবাস পরিধান করে পাত্র-চীবর নিয়ে কীটাগিরিতে ভিক্ষান্ন সংগ্রহের জন্য প্রবেশ করলে জনৈক উপাসক আমাকে দেখতে পেলেন। দেখে আমার নিকট উপস্থিত হয়ে অভিবাদন করে আমাকে এরূপ বললেন, “ভন্তে, ভিক্ষান্ন লাভ করেছেন কি?” তখন আমি বললাম, “না উপাসক, ভিক্ষান্ন পাইনি।”</p>
<p>তখন উক্ত উপাসক বললেন, “ভন্তে, আসুন, আমার গৃহে গমন করি।”</p>
<p>অতঃপর উক্ত উপাসক আমাকে গৃহে নিয়ে গিয়ে ভোজন করিয়ে এরূপ জিজ্ঞেস করলেন, “ভন্তে, আর্য আপনি কোথায় যাবেন?” আমি উত্তর দিলাম, “উপাসক, আমি ভগবানকে দর্শনের নিমিত্তে শ্রাবস্তীতে যাব।”</p>
<p>তখন সেই উপাসক আমাকে বললেন, “ভন্তে, তাহলে, আমার বচনানুযায়ী ভগবানের শ্রীপদে অবনতশিরে আমার বন্দনা জ্ঞাপন করবেন এবং ভগবানকে এরূপ বলবেন, প্রভু, কীটাগিরির আবাস কলুষিত হয়েছে। অশ্বজিৎ ও পুনর্বসু নামক নির্লজ্জ ও পাপী ভিক্ষুদ্বয় কীটাগিরিতে নিত্য বাস করছেন। তারা উভয়ে এরূপে অনাচার আচরণ করছেন, “তরুণ ফুলের গাছ নিজেরা রোপণ করছেন, অন্যের দ্বারা ও করাচ্ছেন, সেই ফুলগাছে জল সিঞ্চন করছেন ও করাচ্ছেন, পুষ্প চয়ণ করছেন ও করাচ্ছেন, পুষ্প দ্বারা মালা গাঁথছেন ও গাঁথাচ্ছেন, এক দিক হতে ফুলে বৃন্তযুক্ত মালা তৈরি করছেন ও করাচ্ছেন, উভয়দিক হতে ফুলের বৃন্তযুক্ত মালা তৈরি করছেন ও করাচ্ছেন, ফুলের স্তবক (তোড়া) তৈরি করছেন ও করাচ্ছেন, বিধূতিক প্রস্তুত করছেন ও করাচ্ছেন, বতংসক প্রস্তুত করছেন ও করাচ্ছেন, কর্ণাভরণ (কন্নিকা) প্রস্তুত করছেন ও করাচ্ছেন, উরচ্ছদ তৈরি করছেন ও অন্যের দ্বারা করাচ্ছেন। তারা আরও কুলস্ত্রীলোক, কুলকন্যা, কুলকুমারী, কুলবধূ এবং কুলদাসীদের নিমিত্তে এক দিক হতে পুষ্পের বৃন্তযুক্ত প্রস্তুতকৃত মালা নিজেও নিয়ে যাচ্ছেন এবং অপরের দ্বারাও পাঠাচ্ছেন। উভয়দিক হতে ফুলের বৃন্তযুক্ত তৈরিকৃত মালা নিজেও নিয়ে যাচ্ছেন এবং অন্যের দ্বারাও পাঠাচ্ছেন, ফুলের স্তবক (তোড়া) নিজেও নিয়ে যাচ্ছেন এবং অন্যের দ্বারাও পাঠাচ্ছেন, বিধূতিক নিজেও নিয়ে যাচ্ছেন এবং অপরের দ্বারাও পাঠাচ্ছেন, বতংসক নিজেও নিয়ে যাচ্ছেন এবং অপরের দ্বারাও পাঠাচ্ছেন, কর্ণাভরণ নিজেও নিয়ে যাচ্ছেন এবং অন্যের দ্বারাও পাঠাচ্ছেন, উরচ্ছদ নিজেও নিয়ে যাচ্ছেন এবং অন্যের দ্বারাও পাঠাচ্ছেন। তারা কুলস্ত্রীলোক, কুলকন্যা, কুলকুমারী, কুলবধূ এবং কুলদাসীদের সঙ্গে একপাত্রে ভোজন করছেন, এক থালকে পান করছেন, একাসনে উপবেশন করছেন, একমঞ্চে গড়াগড়ি দিচ্ছেন একবিছানার আস্তরণে গড়াগড়ি দিচ্ছেন, একাবরণে গড়াগড়ি দিচ্ছেন, একাস্তরণযুক্ত আবরণে গড়াগড়ি দিচ্ছেন, বিকালে ভোজন করছেন, মদ্যপান করছেন, মালা-সুগন্ধদ্রব্য-বিলেপন ধারণ করছেন, নৃত্য করছেন, গান করছেন, বাদ্য করছেন, লাস করছেন। নর্তকীর সঙ্গে নৃত্য করছেন, নর্তকীর সঙ্গে গান করছেন, গায়িকার সাথে গান করছেন, গায়িকার সাথে বাদ্য করছেন, গায়িকার সঙ্গে লাস করছেন। বাদিকার (বাদ্যযন্ত্র-বাদনকারিণীর) সঙ্গে নৃত্য করছেন, বাদিকার সাথে গান করছেন, বাদিকার সঙ্গে বাদ্য করছেন, বাদিকার সঙ্গে লাস করছেন, লাসিকার সঙ্গে নৃত্য করছেন, লাসিকার সঙ্গে গান করছেন, লাসিকার সঙ্গে বাদ্য করছেন এবং লাসিকার সঙ্গে লাসনৃত্য করছেন। অষ্টপদ ফলকে, দশপদ ফলকে জোয়া খেলছেন, অষ্ট ও দশপদ ক্রীড়ার ন্যায় আকাশে উক্ত ক্রীড়া করছেন, পরিহার পথে ক্রীড়া করছেন, সন্তিকং ক্রীড়া করছেন, খলিক ক্রীড়া করছেন, ঘটিক ক্রীড়া করছেন, শলাকাহস্তে খেলছেন, গোলক ক্রীড়া করছেন, পঙ্গচীর খেলছেন, বঙ্কক ক্রীড়া করছেন, মোক্ষচীক খেলছেন, চিঙ্গুলক (তালপাতার নির্মিত বায়ুচালিত কল বা ফড় ফড়ী) খেলছেন, পত্রাড়ক খেলছেন, ক্ষুদ্ররথ দিয়ে ক্রীড়া করছেন, ক্ষুদ্রধনু দিয়ে ক্রীড়া করছেন, অক্ষারকা ক্রীড়া করছেন, মানসিক ক্রীড়া করছেন এবং যথাবাদ্য ক্রীড়া করছেন। হস্তীবিদ্যা শিক্ষা করছেন, অশ্ববিদ্যা শিক্ষা করছেন, রথবিদ্য, ধনুবিদ্যা শিক্ষা করছেন, খড়গাদি তলোয়ারের বাঁট (হাতল) ধরা বিদ্যা শিক্ষা করছেন, হস্তীর আগে আগে দৌড়াচ্ছেন, অশ্বের আগে আগে দৌড়াচ্ছেন, রথের আগে আগে দৌড়াচ্ছেন, নির্দিষ্ট ব্যক্তির অনুপস্থিতে গমন করতে করতে দৌড়াচ্ছেন, সামনে-পেছনে দৌড়াচ্ছেন, শারীরিক ব্যায়াম করছেন, হাততালি দিচ্ছেন, মল্লযুদ্ধ করছেন, মুষ্টিযুদ্ধ করছেন, রঙ্গমঞ্চে সঙ্ঘাটি বিছায়ে নর্তকীকে এরূপ বলছেন, ‘হে ভগিনী, উত্তমরূপে এখানে নৃত্য কর।’ নলাটিক দিচ্ছেন। তারা এরূপে আরও বিবিধ প্রকার অনাচার আচরণ করছেন।”</p>
<p>“প্রভু, পূর্বে যে সকল জনসাধারণ শ্রদ্ধাবান ও প্রসন্ন ছিলেন, তারা এখন শ্রদ্ধাহীন ও অপ্রসন্ন হয়ে পড়েছেন। পূর্বে ভিক্ষুসংঘকে দান দেয়ার যে রীতি ছিল, তাও এখন সম্পূর্ণ বন্ধ হয়ে গেছে। যে সকল সুশীল ও বিনয়ী ভিক্ষু পূর্বে সেখানে বাস করতেন, তারা অন্যত্র চলে যাচ্ছেন। পাপী ও দুঃশীল ভিক্ষুরা অবস্থান করছেন। অতএব, প্রভু ভগবান, উত্তম হবে যে, যদি কীটাগিরিতে সুশীল ও বিনয়ধারী ভিক্ষুদেরকে প্রেরণ করুন, যাতে কীটাগিরি বিহার দীর্ঘস্থায়িত্ব লাভ করতে পারে। প্রভু ভগবান, আমি সেখান হতে এসেছি।”</p>
<p><a class='ref msdiv' id='msdiv433' href='#msdiv433'>Msdiv 433</a>অনন্তর ভগবান ভিক্ষুসংঘকে সমবেত করিয়ে ভিক্ষুদেরকে জিজ্ঞেস করলেন, “হে ভিক্ষুগণ, সত্যই কি অশ্বজিৎ ও পুনর্বসু নামক পাপী ও নির্লজ্জ ভিক্ষুদ্বয় কীটাগিরিতে নিত্য অবস্থান করতেছে। তারা নাকি এরূপ অনাচার আচরণ করতেছে, “তরুণ ফুলের গাছ নিজেরা রোপণ করছে ও অন্যের দ্বারা করাচ্ছে, সেই ফুলগাছে জল সিঞ্চন করছে ও করাচ্ছে, পুষ্প চয়ন করছে ও করাচ্ছে, পুষ্প দ্বারা মালা গাঁথছে ও গাঁথাচ্ছে, এক দিক হতে ফুলে বৃন্তযুক্ত মালা তৈরি করছে ও করাচ্ছে, উভয়দিক হতে ফুলের বৃন্তযুক্ত মালা তৈরি করছে ও করাচ্ছে, ফুলের স্তবক (তোড়া) তৈরি করছে ও করাচ্ছে, বিধূতিক প্রস্তুত করছে ও করাচ্ছে, বতংসক প্রস্তুত করছে ও করাচ্ছে, কর্ণাভরণ (কন্নিকা) প্রস্তুত করছে ও করাচ্ছে, উরচ্ছদ তৈরি করছে ও করাচ্ছে। তারা আরও কুলস্ত্রীলোক, কুলকন্যা, কুলকুমারী, কুলবধূ এবং কুলদাসীদের নিমিত্তে এক দিক হতে পুষ্পের বৃন্তযুক্ত প্রস্তুতকৃত মালা নিজেও নিয়ে যাচ্ছে এবং অপরের দ্বারাও পাঠাচ্ছে। উভয়দিক হতে ফুলের বৃন্তযুক্ত তৈরিকৃত মালা নিজেও নিয়ে যাচ্ছে ও পাঠাচ্ছে, ফুলের স্তবক (তোড়া) নিজেও নিয়ে যাচ্ছে ও পাঠাচ্ছে, বিধূতিক নিজেও নিয়ে যাচ্ছে ও পাঠাচ্ছে, বতংসক নিজেও নিয়ে যাচ্ছে ও পাঠাচ্ছে, কর্ণাভরণ নিজেও নিয়ে যাচ্ছে ও পাঠাচ্ছে, উরচ্ছদ নিজেও নিয়ে যাচ্ছে ও পাঠাচ্ছে। তারা কুলস্ত্রীলোক, কুলকন্যা, কুলকুমারী, কুলবধূ এবং কুলদাসীদের সঙ্গে একপাত্রে ভোজন করছে, এক থালকে পান করছে, একাসনে উপবেশন করছে, একমঞ্চে গড়াগড়ি দিচ্ছে, একবিছানার আস্তরণে গড়াগড়ি দিচ্ছে, একাবরণে গড়াগড়ি দিচ্ছে, একাস্তরণযুক্ত আবরণে গড়াগড়ি দিচ্ছে, বিকালে ভোজন করছে, মদ্যপান করছে, মালা-সুগন্ধদ্রব্য-বিলেপন ধারণ করছে, নৃত্য করছে, গান করছে, বাদ্য করছে, লাস করছে। নর্তকীর সঙ্গে নৃত্য করছে, নর্তকীর সঙ্গে গান করছে, গায়িকার সাথে গান করছে, গায়িকার সাথে বাদ্য করছে, গায়িকার সঙ্গে লাস করছে। বাদিকার (বাদ্যযন্ত্র-বাদনকারিণীর) সঙ্গে নৃত্য করছে, বাদিকার সাথে গান করছে, বাদিকার সঙ্গে বাদ্য করছে, বাদিকার সঙ্গে লাস করছে, লাসিকার সঙ্গে নৃত্য করছে, লালিকার সঙ্গে গান করছে, লাসিকার সঙ্গে বাদ্য করছে এবং লাসিকার সঙ্গে লাস-নৃত্য করছে। অষ্টপদ ফলকে, দশপদ ফলকে জোয়া খেলছে, অষ্ট ও দশপদ ক্রীড়ার ন্যায় আকাশে উক্ত ক্রীড়া করছে, পরিহার পথে ক্রীড়া করছে, সন্তিকং ক্রীড়া করছে, খলিক ক্রীড়া করছে, ঘটিক ক্রীড়া করছে, শলাকাহস্তে খেলছে, গোলক ক্রীড়া করছে, পঙ্গচীর খেলছে, বঙ্কক ক্রীড়া করছে, মোক্ষচীক খেলছে, চিঙ্গুলক (তালপাতার নির্মিত বায়ুচালিত কল বা ফড় ফড়ী) খেলছে, পত্রাড়ক খেলছে, ক্ষুদ্ররথ দিয়ে ক্রীড়া করছে, ক্ষুদ্রধনু দিয়ে ক্রীড়া করছে, অক্ষারকা ক্রীড়া করছে, মানসিক ক্রীড়া করছে এবং যথাবাদ্য ক্রীড়া করছে। হস্তীবিদ্যা শিক্ষা করছে, অশ্ববিদ্যা শিক্ষা করছে, রথবিদ্য, ধনুবিদ্যা শিক্ষা করছে, খড়গাদি তলোয়ারের বাঁট (হাতল) ধরা বিদ্যা শিক্ষা করছে, হস্তীর আগে আগে দৌড়াচ্ছে, অশ্বের আগে আগে দৌড়াচ্ছে, রথের আগে আগে দৌড়াচ্ছে, নির্দিষ্ট ব্যক্তির অনুপস্থিতে গমন করতে করতে দৌড়াচ্ছে, সামনে-পেছনে দৌড়াচ্ছে, শারীরিক ব্যায়াম করছে, হাততালি দিচ্ছে, মল্লযুদ্ধ করছে, মুষ্টিযুদ্ধ করছে, রঙ্গমঞ্চে সঙ্ঘাটি বিছায়ে নর্তকীকে এরূপ বলতেছে, ‘হে ভগিনী, উত্তমরূপে এখানে নৃত্য কর’ নলাটিক দিচ্ছে। তারা এরূপে আরও বহুবিধ অনাচার আচরণ করছে।”</p>
<p>“হ্যাঁ ভগবান, তা সত্য বটে।”</p>
<p>তখন ভগবান তা নিতান্ত গর্হিত বলে তাদের উভয়কে নিন্দা করে বললেন, “হে ভিক্ষুগণ, কী করে সেই মোঘপুরুষগণ, এরূপ অনাচার আচরণ করছে, “তরুণ ফুলের গাছ নিজেরা রোপণ করছে ও অন্যের দ্বারা করাচ্ছে, সেই ফুলগাছে জল সিঞ্চন করছে ও করাচ্ছে, পুষ্প চয়ণ করছে ও করাচ্ছে, পুষ্প দ্বারা মালা গাঁথছে ও গাঁথাচ্ছে, এক দিক হতে ফুলে বৃন্তযুক্ত মালা তৈরি করছে ও করাচ্ছে, উভয়দিক হতে ফুলের বৃন্তযুক্ত মালা তৈরি করছে ও করাচ্ছে, ফুলের স্তবক (তোড়া) তৈরি করছে ও করাচ্ছে, বিধূতিক প্রস্তুত করছে ও করাচ্ছে, বতংসক প্রস্তুত করছে ও করাচ্ছে, কর্ণাভরণ (কন্নিকা) প্রস্তুত করছে ও করাচ্ছে, উরচ্ছদ তৈরি করছে ও করাচ্ছে। তারা আরও কুলস্ত্রীলোক, কুলকন্যা, কুলকুমারী, কুলবধূ এবং কুলদাসীদের নিমিত্তে এক দিক হতে পুষ্পের বৃন্তযুক্ত প্রস্তুতকৃত মালা নিজেও নিয়ে যাচ্ছে এবং অপরের দ্বারাও পাঠাচ্ছে, উভয়দিক হতে ফুলের বৃন্তযুক্ত তৈরিকৃত মালা নিজেও নিয়ে যাচ্ছে ও পাঠাচ্ছে, ফুলের স্তব (তোড়া) নিজেও নিয়ে যাচ্ছে ও পাঠাচ্ছে, বিধূতিক নিজেও নিয়ে যাচ্ছে ও পাঠাচ্ছে, বতংসক নিজেও নিয়ে যাচ্ছে ও পাঠাচ্ছে, কর্ণাভরণ নিজেও নিয়ে যাচ্ছে ও পাঠাচ্ছে, উরচ্ছদ নিজেও নিয়ে যাচ্ছে ও পাঠাচ্ছে। তারা কুলস্ত্রীলোক, কুলকন্যা, কুলকুমারী, কুলবধূ এবং কুলদাসীদের সঙ্গে একপাত্রে ভোজন করছে, এক থালকে পান করছে, একাসনে উপবেশন করছে, একমঞ্চে গড়াগড়ি দিচ্ছে, একবিছানার আস্তরণে গড়াগড়ি দিচ্ছে, একাবরণে গড়াগড়ি দিচ্ছে, একাস্তরণযুক্ত আবরণে গড়াগড়ি দিচ্ছে, বিকালে ভোজন করছে, মদ্যপান করছে, মালা-সুগন্ধদ্রব্য-বিলেপন ধারণ করছে, নৃত্য করছে, গান করছে, বাদ্য করছে, লাসনৃত্য করছে। নর্তকীর সঙ্গে নৃত্য করছে, নর্তকীর সঙ্গে গান করছে, গায়িকার সাথে গান করছে, গায়িকার সাথে বাদ্য করছে, গায়িকার সঙ্গে লাস করছে। বাদিকার (বাদ্যযন্ত্র-বাদন কারিণীর) সঙ্গে নৃত্য করছে, বাদিকার সাথে গান করছে, বাদিকার সঙ্গে বাদ্য করছে, বাদিকার সঙ্গে লাসনৃত্য করছে, লাসিকার সঙ্গে নৃত্য করছে, লালিকার সঙ্গে গান করছে, লাসিকার সঙ্গে বাদ্য করছে এবং লাসিকার সঙ্গে লাসনৃত্য করছে। অষ্টপদ ফলকে, দশপদ ফলকে জোয়া খেলছে, অষ্ট ও দশপদ ক্রীড়ার ন্যায় আকাশে উক্ত ক্রীড়া করছে, পরিহার পথে ক্রীড়া করছে, সন্তিকং ক্রীড়া করছে, খলিক ক্রীড়া করছে, ঘটিক ক্রীড়া করছে, শলাকাহস্তে খেলছে, গোলক ক্রীড়া করছে, পঙ্গচীর খেলছে, বঙ্কক ক্রীড়া করছে, মোক্ষচীক খেলছে, চিঙ্গুলক (তালপাতার নির্মিত বায়ুচালিত কল বা ফড় ফড়ী) খেলছে, পত্রাড়ক খেলছে, ক্ষুদ্ররথ দিয়ে ক্রীড়া করছে, ক্ষুদ্রধনু দিয়ে ক্রীড়া করছে, অক্ষারকা ক্রীড়া করছে, মানসিক ক্রীড়া করছে এবং যথাবাদ্য ক্রীড়া করছে। হস্তীবিদ্যা শিক্ষা করছে, অশ্ববিদ্যা শিক্ষা করছে, রথবিদ্যা, ধনুবিদ্যা শিক্ষা করছে, খড়্‌গাদি তলোয়ারের বাঁট (হাতল) ধরা বিদ্যা শিক্ষা করছে, হস্তীর আগে আগে দৌড়াচ্ছে, অশ্বের আগে আগে দৌড়াচ্ছে, রথের আগে আগে দৌড়াচ্ছে, নির্দিষ্ট ব্যক্তির অনুপস্থিতে গমন করতে করতে দৌড়াচ্ছে, সামনে-পেছনে দৌড়াচ্ছে, শারীরিক ব্যায়াম করচ্ছে, হাততালি দিচ্ছে, মল্লযুদ্ধ করছে, মুষ্টিযুদ্ধ করছে, রঙ্গমঞ্চে সঙ্ঘাটি বিছায়ে নর্তকীকে এরূপ বলতেছে, ‘হে ভগিনী, উত্তমরূপে এখানে নৃত্য কর’ নলাটিক দিচ্ছে। তারা এরূপে কী করে আরও বহুবিধ অনাচার আচরণ করতেছে?”</p>
<p>“হে ভিক্ষুগণ, তাদের এ ধরনের হীন ও নিকৃষ্ট কার্যে অপ্রসন্নদের প্রসন্নতা উৎপাদন করতে পারে না এবং প্রসন্নদের প্রসন্নতা বৃদ্ধির কারণ নয়। বরং অপ্রসন্নদের অপ্রসন্নতা বৃদ্ধি এবং কোনো কোনো প্রসন্নদের মনে অন্যথাভাব আনয়নের কারণ হবে।” ভগবান এভাবে নিন্দা করে ধর্মকথা উত্থাপন করে শারীপুত্র ও মৌদ্গল্যায়নকে আহ্বান করলেন, “হে শারীপুত্র, তোমরা কীটাগিরিতে গমন কর। ঐখানে গিয়ে কীটাগিরি হতে অশ্বজিৎ ও পুনর্বসু নামক ভিক্ষুদ্বয়কে প্রব্রাজনীয় (নির্বাসন) দণ্ডকর্ম প্রদান কর। তারা তোমাদের সহবিহারী ছিল।”</p>
<p>“প্রভু, ভগবান আমরা কিরূপে অশ্বজিৎ ও পুনর্বসু নামক ভিক্ষুদ্বয়কে কীটাগিরি হতে প্রব্রাজনীয় কর্ম (বহিষ্করণ দণ্ড) করব? তারা তো অতিশয় ক্রুদ্ধ এবং কর্কশভাষী।” তখন ভগবান বললেন, “শারীপুত্র, তাহলে তোমরা বহুসংখ্যক ভিক্ষু নিয়ে গমন কর।”</p>
<p>‘হ্যাঁ প্রভু, তাই হবে’ বলে শারীপুত্র এবং মৌদ্গল্যায়ন ভগবানকে প্রত্যুত্তরের মাধ্যমে সম্মতি জানালেন।</p>
<h3>প্রব্রাজনীয় কর্ম (বহিষ্কার দণ্ড)-দানের বিধান</h3>
<p>হে ভিক্ষুগণ, এভাবে প্রব্রাজনীয় কর্ম করবে : ‘প্রথমে অশ্বজিৎ ও পুনর্বসু ভিক্ষুদ্বয়কে দোষারোপ করবে। দোষারোপ করত অপরাধ স্মরণ করিয়ে দিবে। অপরাধ স্মরণ করিয়ে দিয়ে আপত্তি উল্লেখ করে দক্ষ ও সমর্থ ভিক্ষু দ্বারা ভিক্ষুসংঘকে এরূপে প্রস্তাব জ্ঞাপন করাবে :</p>
<p><a class='ref msdiv' id='msdiv434' href='#msdiv434'>Msdiv 434</a>প্রজ্ঞপ্তি : “মাননীয় ভিক্ষুসংঘ, আমার প্রস্তাব শ্রবণ করুন। এই অশ্বজিৎ ও পুনর্বসু নাম ভিক্ষুদ্বয় কুলদূষক ও পাপচারী হয়েছেন। তাদের পাপাচার দেখা যাচ্ছে এবং শুনাও যাচ্ছে। তাদের দ্বারা কুলসমূহ দূষিত হতে দেখা যাচ্ছে এবং শুনাও যাচ্ছে। কীটাগিরিতে ‘অশ্বজিৎ ও পুনর্বসু নামক ভিক্ষুদ্বয় বসবাস করতে পারবে না’ সংঘ ‘অশ্বজিৎ ও পুনর্বসু’ ভিক্ষুদ্বয়ের বহিষ্করণ দণ্ড দিয়েছেন। যেই আয়ুষ্মান ‘কীটাগিরিতে অশ্বজিৎ ও পুনর্বসু ভিক্ষুদ্বয় অবস্থান করতে পারবে না’ বলে অশ্বজিৎ ও পুনর্বসু ভিক্ষুদ্বয়ের প্রব্রাজনীয় কর্ম করা যথাযথ মনে করেন, তিনি নীরব থাকবেন। এবং যিনি যথাযথ মনে করেন না, তিনি নিজের অভিমত ব্যক্ত করবেন।” এরূপে দ্বিতীয় ও তৃতীয়বার প্রস্তাব প্রকাশ করাবে।</p>
<p>ধারণা : ‘অশ্বজিৎ ও পুনর্বসু নামক ভিক্ষুদ্বয় কীটাগিরিতে বাস করতে পারবে না’ বলে মাননীয় সংঘ তাদের উভয়কে ‘বহিষ্কার দণ্ড’ দিয়েছেন। মাননীয় সংঘ এই প্রস্তাব যথাযথ মনে করে নীরব রয়েছেন, আমি এরূপ ধারণা করছি।</p>
<p><a class='ref msdiv' id='msdiv435' href='#msdiv435'>Msdiv 435</a>অনন্তর শারীপুত্র মোদ্গল্যায়ন প্রমুখ ভিক্ষুসংঘ কীটাগিরিতে গিয়ে ‘এই কীটাগিরিতে অশ্বজিৎ এবং পুনর্বসু ভিক্ষুদ্বয় অবস্থান (বসবাস) করতে পারবে না’ বলে অশ্বজিৎ ও পুনর্বসু ভিক্ষুদ্বয়ের প্রব্রাজনীয় কর্ম (বহিষ্করণ দণ্ড) করলেন। এরূপে সংঘ কর্তৃক বহিষ্করণ দণ্ডে দণ্ডিত হলেও তারা উভয়ে সম্যকানুবর্তীঁ হলেন না। স্বীয় মান ত্যাগ করলেন না। নিজ নিজ মুক্তির উপযোগী কার্য সম্পাদন করলেন না। ভিক্ষুসংঘের নিকট ক্ষমা প্রার্থনা করলেন না। অধিকন্তু তারা উভয়ে ভিক্ষুদেরকে আক্রোশ এবং মানহানি করতে লাগলেন। ‘এখন এই ভিক্ষুগণ ইচ্ছাপরবশ, দ্বেষপরবশ (হিংসাপরায়ণ), মোহপরবশ ও ভয়পরবশ (ভয়প্রদর্শনকারী), হয়ে বিচরণ করছেন।’ এরূপ বলে দোষারোপ করতে লাগলেন। তাদের দলের মধ্যে কেউ কেউ এদিক-ওদিক প্রস্থান করতে লাগলেন এবং কেউ কেউ ভিক্ষুত্ব ত্যাগ করে গৃহী হয়ে যাচ্ছিলেন।</p>
<p>তখন যে সকল ভিক্ষু অল্পেচ্ছু, সন্তুষ্টিপরায়ণ, লজ্জাশীল, অনুসন্ধিৎসু ও শিক্ষাকামী তাঁরা এ বলে আন্দোলন, নিন্দা এবং প্রকাশ্যে বদনাম করতে লাগল যে, “কেন অশ্বজিৎ ও পুনর্বসু ভিক্ষুদ্বয় মাননীয় সংঘ কর্তৃক প্রব্রাজনীয় কর্মে দণ্ডিত হওয়ার পরও সম্যকানুবর্তী হচ্ছেন না? মান ত্যাগ করে নম্র হচ্ছেন না? কেনই বা মুক্তির উপযোগী কার্য সম্পাদন করছেন না? ভিক্ষুদের নিকট ক্ষমা প্রার্থনা করছেন না? কেনই বা ভিক্ষুদেরকে আক্রোশ বাক্য প্রয়োগ এবং মানহানি করছেন? কেনই বা ‘এখন ভিক্ষুগণ ইচ্ছাপরবশ, হিংসাপরবশ, মোহপরবশ এবং ভয়পরবশ’ হয়ে বিচরণ করছেন বলে দোষারোপ করছেন? কেনই বা এদিক-ওদিক প্রস্থান করছেন? এবং কেনই বা ভিক্ষুত্ব ত্যাগ করে গৃহী হয়ে যাচ্ছেন?” তখন সেই ভিক্ষুগণ অশ্বজিৎ ও পুনর্বসু ভিক্ষুদ্বয়কে অনেকভাবে নিন্দা ও ভর্ৎসনা করে ভগবানকে এ বিষয়ে জ্ঞাত করলেন। ভগবান ভিক্ষুদেরকে জিজ্ঞাসা করলেন, “হে ভিক্ষুগণ, সত্যই কি অশ্বজিৎ ও পুনর্বসু ভিক্ষুদ্বয় সংঘ কর্তৃক প্রব্রাজনীয় কর্মে দণ্ডিত হয়ে সম্যকানুবর্তী হচ্ছে না? মান ত্যাগ করে নম্র হচ্ছে না? মুক্তির অনুকূলে কার্য সম্পাদন করছে না? ভিক্ষুদের নিকট ক্ষমা প্রার্থনা করছে না? তারা উভয়ে নাকি ভিক্ষুদেরকে আক্রোশ বাক্য প্রয়োগ এবং মানহানি করছে? ‘এখন ভিক্ষুগণ ইচ্ছাপরবশ, দ্বেষপরবশ, মোহপরবশ ও ভয়পরবশ, ভয়পরবশ’ এরূপ বলে দোষারোপ করছে? এদিক-ওদিক প্রস্থান করছে? এবং ভিক্ষুত্ব ত্যাগ করে গৃহী হয়ে যাচ্ছে?”</p>
<p>“হ্যাঁ ভগবান, তা সত্য বটে।”</p>
<p>তখন ভগবান তাদের উভয়কে বিবিধ প্রকারে নিন্দা ও তিরস্কার করে চঞ্চলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা অত্যন্ত মঙ্গলজনক। এ হেতু হে ভিক্ষুগণ, আমি তোমাদের নিমিত্তে এই শিক্ষাপদ উদ্দেশ করছি :</p>
<p><a class='ref msdiv' id='msdiv436' href='#msdiv436'>Msdiv 436</a>যদি কোনো কুলদূষক ভিক্ষু কোনো গ্রাম, নিগমকে (নগর) চারি প্রত্যয়াদি দ্বারা আশ্রয় করে অবস্থান (বসবাস) করে চারি প্রকার (ক্ষত্রিয়, ব্রাহ্মণ, বৈশ্য ও শূদ্র) কুলের দায়ক-দায়িকা এবং জনসাধারণের মন সন্তুষ্টার্থে ফুল ফলাদি প্রদান দ্বারা কুলসমূহ দূষণকারী এবং ফুলগাছের চারাদি রোপণ দ্বারা সাধারণ গৃহীদের সেবাকারী ভিক্ষু পাপাচরণে নিযুক্ত থাকে, তার পাপাচরণ সকলে দেখলে কিংবা শুনলে এবং তার দ্বারা বর্ণিত কুলাদি দূষিত হতে দেখা ও শুনা গেলে, তাহলে অন্য বিনয়ধারী ও সুশীল ভিক্ষুগণ সেই কুলদূষক ভিক্ষুকে এরূপ বলা কর্তব্য : “হে আয়ুষ্মান, আপনি কুলদূষক ও পাপাচরণকারী হয়েছেন। আপনার পাপাচরণ দেখা ও শুনা যাচ্ছে, আপনার দ্বারা কুলসমূহও দূষিত (শ্রদ্ধাপরিহানি) হচ্ছে যে, তা দেখা ও শুনা যাচ্ছে। এ হেতু আয়ুষ্মান, আপনি এ বিহার হতে অন্যত্র প্রস্থান করুন, আপনার এ বিহারে বসবাস করার কোনো দরকার নেই।” ভিক্ষুদের দ্বারা এরূপ বলা হলে যদি সেই কুলদূষক ভিক্ষু এরূপ বলে যে, “এখন এই ভিক্ষুরা ছন্দগামী (ইচ্ছার বশবর্তী), দ্বেষগামী (হিংসার বশবর্তী), মোহগামী (অজ্ঞান) এবং ভয়গামী (ভয় প্রদর্শনকারী) হয়েছেন। তারা ঈদৃশ অপরাধকারীর কোনো কোনো ভিক্ষুকে সংঘ হতে বহিষ্কার করেন, কোনো কোনো ভিক্ষুকে বহিষ্কার করেন না।” কুলদূষক ভিক্ষু কর্তৃক এরূপ বলা হলে, সুশীল ভিক্ষুগণ সেই ভিক্ষুকে এরূপ বলা কর্তব্য : “হে আয়ুষ্মান, আপনি এমন কথা বলবেন না, ভিক্ষুগণ ছন্দগামী, দ্বেষগামী, মোহগামী ও ভয়গামী হননি। বরঞ্চ আপনি কুলদুষক এবং পাপাচারী হয়েছেন, আপনার সকল প্রকার অপরাধই দৃষ্টিগোচর হচ্ছে এবং শুনাও যাচ্ছে। আপনি জনসাধারণের শ্রদ্ধার পরিহানি ঘটাচ্ছেন যে, তাও দেখা-শুনা যাচ্ছে। এই বিহারে বসবাসের আপনার কোনো প্রয়োজন নাই। আপনি এখান হতে অন্যত্র চলে যান।” বিনয়ী ভিক্ষুগণ কর্তৃক এরূপ বলার পরও যদি সেই কুলদূষক ভিক্ষু পূর্বের ন্যায় স্বীয় অভিমত ত্যাগ না করে, তাহলে ভিক্ষুগণ সেই ভিক্ষুকে তার নিজের অভিমত পরিহারার্থে তিনবার পর্যন্ত বলবে, তিনবার বলার পর যদি পরিহার করে উত্তম, পরিহার না করলে ভিক্ষুসংঘ ‘সমনুভাসন’ বিনয়-কর্ম দিবে। ‘সমনুভাসন’ অবসানে সেই ভিক্ষু নিজ অভিমত পরিত্যাগ করলে উত্তম আর যদি পরিত্যাগ না করে, তাহলে তার ‘সংঘাদিশেষ’ অপরাধ হবে।”</p>
<p><a class='ref msdiv' id='msdiv437' href='#msdiv437'>Msdiv 437</a>‘ভিক্খু পনেব অঞ্ঞতরং গামং বা নিগমং বাতি’ বলতে কোনো গ্রাম, নিগম কিংবা নগর এবং গ্রাম, নিগম।</p>
<p>‘উপনিস্সায বিহরতীতি’ বলতে বর্ণিত স্থানে চীবর, পিণ্ডপাত (ভিক্ষান্ন) শয্যাসন এবং ভৈষজ্যাদি চতুর্প্রত্যয় দ্বারা প্রতিবদ্ধচিত্ত হয়ে বসবাস করে।</p>
<p>‘কুলং’ অর্থে চারি প্রকার কুলকে বুঝায়। যথা : ১. ক্ষত্রিয়কুল, ২. ব্রাহ্মণকুল, ৩. বৈশ্যকুল এবং ৪. শূদ্রকুল।</p>
<p>‘কুলদূসকোতি’ বলতে পুষ্পদান, ফলদান, চূর্ণ বা সাবান দান, মৃত্তিকাদান, দন্তকাষ্ঠদান, গাছ-বাঁশদান এবং ঘটকী কাজ ও দূতের কার্য ইত্যাদি দ্বারা কুল দূষণকারী অর্থাৎ দায়ক-দায়িকাদের শ্রদ্ধা-বিনষ্টকারী।</p>
<p>‘পাপসমাচারোতি’ বলতে ফুল গাছের চারা নিজে রোপণ করে কিংবা অপরের দ্বারা রোপণ করায়, ফুল গাছে জল নিজে সিঞ্চন করে কিংবা অন্যের দ্বারা সিঞ্চন করায়, ফুল গাছ হতে ফুল নিজে সংগ্রহ করে কিংবা অন্যের দ্বারা সংগ্রহ করায় এবং ফুলের মালা নিজে গাঁথে কিংবা অপরের দ্বারা গাঁথায়, এরূপ প্রভৃতি বিনয় বহির্ভূত পাপাচরণকে বুঝায়।</p>
<p>‘দিস্সন্তি চেব সুয্যন্তি চাতি’ বলতে কুলদূষক ও পাপাচারী ভিক্ষুর পাপাচরণ যা দেখা এবং শুনা যায়।</p>
<p>‘কুলনি চ তেন দুট্ঠানীতি’ বলতে স্বাভাবিকভাবে পূর্বে দায়ক-দায়িকাগণ শ্রদ্ধাসম্পন্ন ও প্রসন্ন থাকে। যদি কোনো কুলদূষক ভিক্ষু পাপাচরণে রত থাকে, তাহলে পূর্বের সেই শ্রদ্ধা ও প্রসন্নতা রহিত হয়ে অশ্রদ্ধা ও অপ্রসন্ন হয়।</p>
<p>‘দিস্সন্তি চেব সুয্যন্তি চাতি’ বলতে কুলদূষক ও পাপাচারী ভিক্ষুর পাপাচরণ যা দেখা যায় এবং শুনা যায়।</p>
<p>‘সো ভিক্খূতি’ অর্থে যেই ভিক্ষু কুলদূষক, সেই ভিক্ষুকে বুঝায়।</p>
<p>‘ভিক্খূহীতি’ অর্থে বিনয়ধারী ও সুশীল, নিরপেক্ষ ও উপদেশ প্রদানকারী অন্য ভিক্ষুকে বুঝায়। যদি কুলদূষক ভিক্ষুর পাপাচরণ দেখা যায় ও শুনা যায় তাহলে, উক্ত ভিক্ষুকে সুশীল ও বিনয়বাদী অন্য ভিক্ষুগণ এরূপ বলা কর্তব্য : “হে আয়ুষ্মান, আপনি কুলদূষণকারী এবং পাপাচরণপরায়ণ হয়ে পড়েছেন। আপনার পাপাচার দেখা যাচ্ছে ও শুনা যাচ্ছে। আপনার দ্বারা জনসাধারণের শ্রদ্ধার পরিহানি হচ্ছে যে, তাও দেখা যাচ্ছে এবং শুনা যাচ্ছে। অতএব আপনি এই বিহার হতে অন্যত্র চলে যান। এখানে বাস করা আপনার নিষ্প্রয়োজন।”</p>
<p>‘এবঞ্চ সো ভিক্খূ ভিক্খূহি বুচ্চমানো তে ভিক্খূ এবং বদেয্য’ বলতে বিনয়বাদী ও নিরপেক্ষ অন্য ভিক্ষু কুলদূষক ভিক্ষুকে বর্ণিতরূপে উপদেশ দিলে, সে ভিক্ষুদেরকে আক্রোশ প্রদর্শন করে বলে যে, “এখন ভিক্ষুগণ ইচ্ছার বশবর্তী, বিদ্বেষের বশবর্তী, ন্যায়-অন্যায় বিচার বোধহীন ও ভয়প্রদর্শনকারী হয়েছেন। তারা এরূপ অপরাধ দ্বারা কোনো কোনো ভিক্ষুকে নির্বাসন দণ্ড প্রদান করেন, কোনো কোনো ভিক্ষুকে নির্বাসন প্রদান করেন না।”</p>
<p>‘সো ভিক্খূতি’ অর্থে যেই ভিক্ষু পাপকর্ম সম্পাদন করেন, সেই ভিক্ষুকে বুঝায়।</p>
<p>‘ভিক্খূহীতি’ অর্থে সুশীল ও বিনয়ধারী, উপদেশ প্রদানকারী এবং নিরপেক্ষ অন্য ভিক্ষুকে বুঝায়। যদি কোনো কুলদূষক ও পাপাচরণকারী ভিক্ষুকে পাপাচরণ না করার জন্যে উপদেশ দিলে, সে আক্রোশপূর্ণ ও মানহানিকর কথাবার্তা বলতে দেখলে ও শুনলে, তাকে এরূপ বলতে হবে : ‘আয়ুষ্মান, আপনি এরূপ বলবেন না। এই ভিক্ষুগণ ইচ্ছার বশবর্তী, হিংসার বশবর্তী, মোহের বশবর্তী ও ভয়প্রদর্শনকারী হননি; অধিকন্তু আপনিই কুলদূষক ও পাপাচরণকারী হয়েছেন। আপনার দোষই দেখা যাচ্ছে, শুনা যাচ্ছে এবং আপনার দ্বারা শ্রদ্ধা বিনষ্ট হতে দেখা ও শুনা যাচ্ছে। আপনি এই বিহার হতে চলে যান। এই বিহারে অবস্থান করা আপনার কোনোরূপ উচিত নয়।” এরূপে দ্বিতীয় ও তৃতীয়বার বলা কর্তব্য।</p>
<p>বর্ণিতরূপে বলার পর যদি কুলদূষক ভিক্ষু নিজ অভিমত পরিত্যাগ করে তাহলে ভালো। আর যদি পরিত্যাগ না করে ‘দুক্কট’ আপত্তি হয়। যেই ভিক্ষু কুলদূষক ভিক্ষুর অভিমত শুনে কিছুই না বললে, তারও ‘দুক্কট’ আপত্তি হয়। তখন সেই কুলদূষক ভিক্ষুকে সংঘের মধ্যে উপস্থিত করিয়ে পুনরায় এরূপ বলতে হবে : “হে আয়ুষ্মান, আপনি এরূপ বলবেন না, ভিক্ষুগণ ইচ্ছার বশবর্তী, হিংসার বশবর্তী, মোহের বশবর্তী ও ভয়প্রদর্শনকারী হননি; অধিকন্তু আপনিই কুলদূষক ও পাপাচরণকারী হয়েছেন। আপনার দোষই দেখা যাচ্ছে, শুনা যাচ্ছে এবং আপনার দ্বারা শ্রদ্ধা বিনষ্ট হতে দেখা ও শুনা যাচ্ছে। আপনি এই বিহার হতে চলে যান। এই বিহারে অবস্থান করা আপনার কোনোরূপ উচিত নয়।”</p>
<p>[দ্বিতীয় ও তৃতীয়বার এরূপ বলতে হবে]</p>
<p>এরূপে তিনবার বলার পর যদি তার নিজ অভিমত পরিহার করে, তাহলে উত্তম আর পরিহার না করলে ‘দুক্কট’ আপত্তি হয়। এবং সেই কুলদূষককে ‘সমনুভাসন’ নামক বিনয়-কর্ম দিতে হবে। হে ভিক্ষুগণ, এরূপে ‘সমনুভাসন’ দেওয়া কর্তব্য। দক্ষ ও সমর্থ ভিক্ষু কর্তৃক সংঘকে এরূপে প্রস্তাব জ্ঞাপন করাবে :</p>
<p><a class='ref msdiv' id='msdiv438' href='#msdiv438'>Msdiv 438</a>জ্ঞপ্তি : মাননীয় সংঘ, আমার প্রস্তাব শ্রবণ করুন। এই অমুক নামীয় ভিক্ষুসংঘ কর্তৃক প্রব্রাজনীয় কর্মে (বহিষ্করণ দণ্ডে) দণ্ডিত হয়ে ভিক্ষুদেরকে আক্রোশ করে এরূপ প্রকাশ করছেন, ‘এখন ভিক্ষুরা ছন্দগামী, দ্বেষগামী, মোহগামী এবং ভয়গামী হয়েছেন।’ তিনি নিজ অভিমত প্রত্যাখ্যান করছেন না। সংঘ যদি উচিত সময় মনে করেন, তাহলে সেই ভিক্ষুর স্ব-অভিমত প্রত্যাখ্যানার্থে ‘সমনুভাসন’ দিতে পারেন। এটিই জ্ঞপ্তি।</p>
<p>অনুশ্রবণ : মাননীয় সংঘ আমার প্রস্তাব শ্রবণ করুন। এই অমুক ভিক্ষু সংঘ কর্তৃক প্রব্রাজনীয় কর্মে (বহিষ্করণ দণ্ডে) দণ্ডিত হয়ে ভিক্ষুদেরকে এরূপ প্রকাশ করছেন, ‘ভিক্ষুরা ছন্দগামী, দ্বেষগামী, মোহগামী এবং ভয়গামী হয়েছেন।’ তিনি স্ব-অভিমত পরিত্যাগ করছেন না। মাননীয় সংঘ সেই ভিক্ষুকে স্ব-অভিমত প্রত্যাখ্যানার্থে ‘সমনুভাসন’ বিনয়-কর্ম দিচ্ছেন। যেই আয়ুষ্মান এই ভিক্ষুকে ‘সমনুভাসন’ দেয়া উচিত বলে মনে করেন, তিনি মৌন থাকেন এবং যিনি উচিত বলে মনে করেন না, তিনি তার বক্তব্য প্রকাশ করতে পারেন।</p>
<p>[দ্বিতীয় ও তৃতীয়বার এরূপ বলছি]</p>
<p>ধারণা : মাননীয় সংঘ কর্তৃক এই (অমুক) ভিক্ষুকে তার নিজ ভ্রান্ত অভিমত প্রত্যাখ্যানার্থে তাকে ‘সমনুভাসন’ বিনয়-কর্ম দেয়া হলো। সকল ভিক্ষু এই প্রস্তাবে একমত বিধায় নীরব রয়েছেন, আমি এরূপই ধারণা করছি।</p>
<p><a class='ref msdiv' id='msdiv439' href='#msdiv439'>Msdiv 439</a>‘এসা ঞত্তি’ বা ‘এটিই জ্ঞপ্তি’ পর্যন্ত বললে, যদি নিজ নিজ অভিমত ত্যাগ না করে, তাহলে ‘দুক্কট’ আপত্তি হয়। দুইবার ‘অনুশ্রবণ’ কর্মবাক্য পাঠ শেষ হয়ে গেলে ‘থুল্লচ্চয়’ আপত্তি হয়। সম্পূর্ণ কর্মবাচা পাঠ শেষ হয়ে গেলে, পূর্বের ‘দুক্কট’ ও ‘থুল্লচ্চয়’ আপত্তিদ্বয় রহিত হয়ে শেষে ‘সংঘাদিশেষ’ আপত্তি প্রাপ্ত হয়।</p>
<p>‘সংঘাদিসেসোতি’ বলতে সংঘাদিশেষ অপরাধগ্রস্ত ভিক্ষু তার অপরাধ হতে মুক্তির জন্যে সংঘ কর্তৃক প্রথমে ‘পরিবাস’, মধ্যে ‘মানত্ত ও মূলেপ্রতিকর্ষণ’ দেওয়া হয় এবং শেষে সংঘ কর্তৃক ‘আহ্বান’ করা হয়। সংঘাদিশেষ অপরাধের দণ্ডসমূহ একজন বা কয়েকজন ভিক্ষু দিতে পারে না; এটি একমাত্র ভিক্ষু সংঘকেই দিতে হয় বলে এটিকে ‘সংঘাদিশেষ’ বলা হয়। এই জাতীয় দণ্ডকর্মের অন্তর্ভুক্ত অপরাধসমূহকে এ কারণে ‘সংঘাদিশেষ’ আপত্তি বলা হয়।</p>
<p><a class='ref msdiv' id='msdiv440' href='#msdiv440'>Msdiv 440</a>‘ধর্মত-কর্মে ধর্মত-কর্ম’ ধারণা অপরিত্যাগে ‘সংঘাদিশেষ’ অপরাধ হয়। ‘ধর্মত-কর্মে’ সংশয়-হেতু স্বীয় অভিমত অপরিত্যাগে ‘সংঘাদিশেষ’ অপরাধ হয়। ‘ধর্মত-কর্মে অধর্মত-কর্ম’ ধারণা অপরিত্যাগে ‘সংঘাদিশেষ’ আপত্তি হয়। ‘অধর্মত-কর্মে, ধর্মত-কর্ম’ ধারণায় ‘দুক্কট’ আপত্তি হয়। ‘অধর্মত-কর্মে’ সংশয়-হেতু ‘দুক্কট’ আপত্তি হয়। ‘অধর্মত কর্মে অধর্মত-কর্ম’ ধারণায় ‘দুক্কট’ অপরাধ হয়।</p>
<p><a class='ref msdiv' id='msdiv441' href='#msdiv441'>Msdiv 441</a>অনাপত্তি : ‘সমনুভাসন’ করার পূর্বে স্বীয় অভিমত ত্যাগ করলে নিজ অভিপ্রায় পরিহার করলে উন্মাদগ্রস্ত হলে, এবং আদিকর্মিকের অনাপত্তি।</p>
<p class='endsutta'>কুলদূষক বিষয়ক শিক্ষাপদ সমাপ্ত</p>
<p><a class='ref msdiv' id='msdiv442' href='#msdiv442'>Msdiv 442</a>‘হে আয়ুষ্মান, এখানে তের প্রকার সংঘাদিশেষ ধর্ম (আপত্তি) উদ্দেশ করা হলো। এদের মধ্যে প্রথম নয়টি শিক্ষাপদ লঙ্ঘন ক্ষণেই ‘সংঘাদিশেষ’ আপত্তি প্রাপ্ত হয়। শেষোক্ত চারটি শিক্ষাপদ তৃতীয়বারে অর্থাৎ ‘সমনুভাসন’ নামক বিনয়-কর্মের শেষ হওয়ার পরপরেই আপত্তি প্রাপ্ত হতে হয়। যেই ভিক্ষু বর্ণিত তেরো প্রকার সংঘাদিশেষসমূহের মধ্যে এক বা একাধিক অথবা যেকোনো একটি আপত্তি প্রাপ্ত হলে, সজ্ঞানে যতদিন তা আচ্ছাদিত (গোপন) রাখে, ততদিন পর্যন্ত সেই ভিক্ষুর অবশ্যই ‘পরিবাস ব্রত’ গ্রহণ করতে হবে। ‘পরিবাস ব্রত’ সমাপ্ত করে অবশ্যই ছয় রাত্রি ‘মানত্ত’ কর্ম করতে হবে। তারপরে যে স্থানে অন্তত বিশজন ভিক্ষু অবস্থান করেন, সে স্থানে গিয়ে সংঘের নিকট ‘আহ্বান’ বিনয়-কর্ম করে আপত্তি হতে মুক্ত (পরিশুদ্ধ) হতে হবে। যদি বিশজন ভিক্ষু হতে একজন ভিক্ষুও কম হয়, তাহলে ‘আহ্বান’ কর্ম সঠিক হবে না। এ হেতু আপত্তিপ্রাপ্ত ভিক্ষুও আপত্তি হতে মুক্ত হবে না এবং ‘আহ্বান’ দানকারী ভিক্ষুগণও ‘দুক্কট’ আপত্তি প্রাপ্ত হবেন। সে কারণে এই বিনয় কর্ম সম্পর্কে সকল ভিক্ষুসংঘের উত্তমরূপে জ্ঞাত হওয়া অবশ্যই করণীয়।</p>
<p>তাই এখন আয়ুষ্মানদেরকে জিজ্ঞেস করছি, এতে আপনারা সকলে পরিশুদ্ধ আছেন তো? দ্বিতীয়বারও জিজ্ঞেস করছি, আপনারা সকলে পরিশুদ্ধ আছেন তো? তৃতীয়বারও জিজ্ঞেস করছি, আপনারা সকলে পরিশুদ্ধ আছেন তো? আপনারা সকলে পরিশুদ্ধ আছেন বলেই মৌনতা অবলম্বন করছেন, আমি এরূপ ধারণা করছি।</p>
<p class='endsutta'>তেরো প্রকার সংঘাদিশেষ শিক্ষাপদ সমাপ্ত</p>
<p class='endsection summary'>তস্সুদ্দানং/ স্মারক গাথা</p>
<div class='uddana'>
<p>শুক্রমোচন, কায়-সংসর্গ, লম্পট কথা আর আত্মানুরাগে,</p>
<p>উভয়ের মাঝে দূত ক্রিয়া, কুটির, বিহার নির্মাণ, অমূলকে।</p>
<p>কিছুমাত্র লেশ, বিভেদ এবং অনুবর্তক অতঃপর,</p>
<p>দুর্বাক্য, কুলদূষক, এরূপে হয় ‘সংঘাদিশেষ’ তের।</p>
</div>
<p class='endsection'>সংঘাদিশেষ অধ্যায় সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
