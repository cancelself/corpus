<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-ss9' lang='bn'>
<header>
<ul>
<li class='division'>বিনয়পিটকে</li>
<li>সংঘাদিশেষ অধ্যায়</li>
</ul>
<h1>৯. নির্দোষ ভিক্ষুকে দোষারোপ সম্বন্ধীয় দ্বিতীয় শিক্ষাপদ</h1>
</header>
<h2>স্থান : রাজগৃহ</h2>
<p><a class='ref msdiv' id='msdiv391' href='#msdiv391'>Msdiv 391</a>সে সময়ে ভগবান বুদ্ধ রাজগৃহে বেণুবনস্থ কলন্দক নিবাপে অবস্থান করছিলেন। ঐ সময়ে মেত্তিয় ও ভূম্মজক ভিক্ষুদ্বয় গিজ্ঝাকূট (গৃধ্রকূট) পর্বত হতে অবতরণ করার সময় ছাগ ছাগীর সাথে অসদ্ধর্ম (মৈথুন) সেবন করতে দেখলেন। দেখে একজন অন্য জনকে বললেন, “বন্ধু, শুনুন, আমরা এই পুরুষ জাতীয় ছাগকে মল্লপুত্র দব্বের নামকরণ করব এবং এই ছাগীকে মেত্তিয়া ভিক্ষুণীর নামকরণ করব। এরূপে আমরা তাদের নামকরণ করে প্রচার করব। এবং আমরা ইহাও প্রচার করব যে, পূর্বে আমরা মল্লপুত্র দব্বের উপর এরূপ অভিযোগ শুনেছি কিন্তু এখন আমরা স্বচক্ষে মল্লপুত্র দব্ব মেত্তিয়া ভিক্ষুণীর সঙ্গে অসদ্ধর্ম সেবন করতে দেখেছি।” তখন তারা দুজনে সেই পুরুষজাতীয় ছাগকে মল্লপুত্র দব্বের নামকরণ করলেন। তারা ভিক্ষুদেরকে এরূপ প্রকাশ করতেছিলেন, “বন্ধুগণ, আমরা পূর্বে মল্লপুত্র দব্বের উপর এরূপ অভিযোগ শুনেছি কিন্তু এখন স্বচক্ষে মল্লপুত্র দব্ব মেত্তিয়া ভিক্ষুণীর সঙ্গে অসদ্ধর্ম সেবন করতে দেখেছি।” ভিক্ষুগণ তাদের দুজনকে এরূপ বললেন, “বন্ধুগণ, এরূপ বলবেন না; আয়ুষ্মান দব্ব এরূপ কাজ করবেন না।”</p>
<p>অতঃপর সেই ভিক্ষুগণ ভগবানকে এ ব্যাপারে প্রকাশ করলেন। তখন ভগবান এ কারণে, এ হেতুতে ভিক্ষুসংঘকে সমবেত করিয়ে আয়ুষ্মান মল্লপুত্র দব্বকে জিজ্ঞাসা করলেন, “হে দব্ব, তুমি স্মরণ করতে পার কী; সেরূপ কর্মের কর্তা, যেরূপ এই ভিক্ষুগণ প্রকাশ করছে?” “ভন্তে, ভগবান আমাকে যেরূপ জানেন।” দ্বিতীয় ও তৃতীয়বার ভগবান মল্লপুত্র দব্বকে এরূপ জিজ্ঞাসা করলেন, “হে দব্ব, এই ভিক্ষুগণ যেরূপ বলছে, তুমি সেরূপ কর্মের কর্তা বলে তা তোমার স্মরণ হয় কি?” “ভন্তে, ভগবান আমাকে যেরূপ জানেন।” “দব্ব, অভিযোগের বিষয় এভাবে সমাধান হয় না। যদি তুমি এই কাজ করে থাক, তাহলে করেছি বলে স্বীকার কর; আর যদি এই কাজ না করে থাক, তাহলে তাও ‘করি নাই’ বলে স্বীকার কর।” “ভন্তে, সম্যকসম্বুদ্ধের শাসনে আমার জন্ম হতে আমি কোনো দিন স্বপ্নেও মৈথুন সেবন করেছি বলে আমার স্মরণ হয় না। আর জাগ্রতাবস্থার কথাই বা কী!” তখন ভগবান ভিক্ষুদেরকে আহ্বান করে বললেন, “হে ভিক্ষুগণ, এই মেত্তিয় ও ভূম্মজক ভিক্ষুদ্বয়কে এ বিষয়ে সত্যাসত্য যাচাই কর। ভগবান এটি বলে আসন হতে উঠে বিহারে প্রবেশ করলেন।</p>
<p>অনন্তর সেই ভিক্ষুগণ মেত্তিয় ও ভূম্মজক ভিক্ষুদ্বয়কে সত্যাসত্য জিজ্ঞাসা করলেন। যেই ভিক্ষুগণ সত্যাসত্য নির্ণয়কারী তারা মেত্তিয় ও ভূম্মজক ভিক্ষুদ্বয়কে এরূপ জিজ্ঞেস করলেন, “বন্ধুগণ, তোমরাই কি আয়ুষ্মান মল্লপুত্র দব্বকে অন্যের মৈথুন সেবন দোষের লেশমাত্র অভিযোগ তুলনা করে পারাজিকা দোষে দোষারোপ করেছো?” “হ্যাঁ বন্ধুগণ, আমরাই সেই অভিযোগ তুলনা করে দোষারোপ করেছি।” তখন যে সকল ভিক্ষু অল্পেচ্ছু, সন্তুষ্টিপরায়ণ, লজ্জাশীল, অনুসন্ধিৎসু ও শিক্ষাকামী তাঁরা এটি শুনে এ বলে আন্দোলন, নিন্দা ও প্রকাশ্যে তিরস্কার করতে লাগলেন, “কী করে মেত্তিয় ও ভূম্মজক ভিক্ষুদ্বয় আয়ুষ্মান মল্লপুত্র দব্বকে অপরের মৈথুন সেবন দোষের লেশমাত্র অভিযোগ উপস্থিত করে ‘পারাজিকা’ দোষে দোষারোপ করতেছে?”</p>
<p>তখন সেই ভিক্ষুগণ মেত্তিয় ও ভূম্মজক ভিক্ষুদ্বয়কে বহুভাবে নিন্দা ও ভর্ৎসনা করে ভগবানকে এ বিষয়ে জ্ঞাত করলে ভগবান তাদের উভয়কে জিজ্ঞাসা করলেন, “হে ভিক্ষুগণ, সত্যই কি তোমরা মল্লপুত্র দব্বের উপর অন্যের মৈথুন-সেবন দোষের লেশমাত্র অভিযোগ উপস্থিত করে ‘পারাজিকা’ দোষে দোষারোপ করছ?”</p>
<p>“হ্যাঁ ভগবান, তা সত্য বটে।”</p>
<p>তখন ভগবান মেত্তিয় ও ভূম্মজক ভিক্ষুদ্বয়কে ভর্ৎসনা করে বললেন, “হে মোঘপুরুষগণ, কীরূপে তোমরা মল্লপুত্র দব্বের উপর অপরের মৈথুন-সেবন অপরাধের লেশমাত্র অভিযোগ উপস্থিত করে ‘পারাজিকা’ দোষারোপ করতে পারলে?” এটি তোমাদের পক্ষে নিতান্ত অনুপযুক্ত, অননুকূল, অশোভনীয়, অশ্রমণোচিত, অবিধেয়, অগ্রহণযোগ্য এবং অকরণীয় কার্য হয়েছে।”</p>
<p>“হে মোঘপুরুষগণ, আমার দ্বারা বহু প্রকারে বিরাগের ধর্ম দেশিত হয়েছে; সরাগের ধর্ম নয়, বিসংযোগের ধর্ম দেশিত হয়েছে; সসংযোগের ধর্ম নয়, অনুপাদানের ধর্ম দেশিত হয়েছে; স-উপাদানের ধর্ম নয়।”</p>
<p>“হে মোঘপুরুষগণ, মৎ-কর্তৃক যেখানে বিরাগের ধর্ম দেশিত হয়েছে, কেন তোমরা সেখানে সরাগের বিষয়ে চিন্তা করবে? যেখানে বিসংযোগের ধর্ম দেশিত হয়েছে, কেন সেখানে সংযোগের বিষয়ে চিন্তা করবে? যেখানে অনুপাদানের ধর্ম দেশিত হয়েছে, কেন সেখানে স-উপাদানের বিষয়ে চিন্তা করবে?”</p>
<p>“হে মোঘপুরুষগণ, নিশ্চয়ই মৎ-কর্তৃক অনেক প্রকারে রাগ-বিরাগের ধর্ম, মদ-বশীভূতকরণ, পিপাসা-বিনয় (আসক্তি দমন), আলয় সমুদ্ঘাত (আকাঙ্ক্ষার মূলোৎপাটন), ভবচক্রে উচ্ছেদ, তৃষ্ণাক্ষয়, বিরাগ, নিরোধ এবং নির্বাণের ধর্ম দেশিত হয়েছে।”</p>
<p>“হে মোঘপুরুষগণ, মৎ-কর্তৃক অনেক প্রকারে কামের প্রহান (পরিহার) সম্বন্ধে ব্যাখ্যা করা হয়েছে, কামসংজ্ঞার পরিজ্ঞা সম্বন্ধে ব্যাখ্যা করা হয়েছে, কামপিপাসার প্রতিবিনয় (দমন) সম্বন্ধে ব্যাখ্যা করা হয়েছে এবং কাম যন্ত্রণার উপশম সম্বন্ধেও বিশেষরূপে ব্যাখ্যা করা হয়েছে। হে মোঘপুরুষগণ, তোমাদের এরূপ কার্যে কিছুতেই অপ্রসন্নদের প্রসন্নতা উৎপাদনে এবং প্রসন্নদের প্রসন্নতা বৃদ্ধির সহায়ক নয়। অধিকন্তু, মোঘপুরুষগণ, এটি অপ্রসন্নদের অপ্রসন্নতা বৃদ্ধি এবং প্রসন্নদের কারো কারো মনে অন্যথাভাব আনয়নে সহায়ক হবে।”</p>
<p>অতঃপর ভগবান আয়ুষ্মান মেত্তিয় ও ভূম্মজক ভিক্ষুদ্বয়কে এরূপে অনেক প্রকারে তিরস্কার করে চঞ্চলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা একান্তই হিতবহ। সেহেতু হে ভিক্ষুগণ, আমি ভিক্ষুদের জন্যে এই শিক্ষাপদ নির্দেশ করছি :</p>
<p><a class='ref msdiv' id='msdiv392' href='#msdiv392'>Msdiv 392</a>“যদি কোনো ভিক্ষু সুখবর্জিত কারণে কুপিত ও ঈর্ষা-মাৎসর্যপরায়ণ হয়ে ছাগ-ছাগী প্রভৃতি প্রাণীর মৈথুন-সেবন দোষের লেশমাত্র অভিযোগ গ্রহণ করে অপর কোনো নির্দোষী ভিক্ষুকে ভিক্ষুত্ব জীবন হতে চ্যুত করার অভিপ্রায়ে ‘এই ভিক্ষুকে পারাজিকা অপরাধ দ্বারা এই ব্রহ্মচর্য হতে চ্যুত করতে পারলে ভালো হবে’ এরূপ ভেবে ‘এই ভিক্ষু পারাজিকা আপত্তি প্রাপ্ত হয়েছে’ এটি বলে মিথ্যা দোষারোপ কিংবা নিন্দা করে, সেই নিন্দা করার পরে অপর কেহ সেই বিষয়ে জিজ্ঞাসা করুক বা নাই করুক কিন্তু দোষারোপের সময়ে জাতি প্রভৃতি দশ প্রকার লেশের মধ্যে যেকোনো একটি লেশ গ্রহণ করে সেই ভিক্ষু দোষী সাব্যস্ত হলে, দোষারোপকারীর ‘সংঘাদিশেষ’ আপত্তি হয়।”</p>
<p><a class='ref msdiv' id='msdiv393' href='#msdiv393'>Msdiv 393</a>‘যো পনাতি’ অর্থে যা যেরূপ,… অথবা মধ্যম ইত্যাদি ভিক্ষুকে বুঝায়।</p>
<p>‘ভিক্খূতি’ বলতে ভিক্ষান্নজীবী ভিক্ষু,… জ্ঞপ্তি চতুর্থ কর্মবাক্য দ্বারা উপসম্পদাপ্রাপ্ত ভিক্ষুকে বুঝায়। এস্থলে এই অর্থেই ভিক্ষু অভিপ্রেত।</p>
<p>‘ভিক্খুন্তি’ অর্থে অন্য ভিক্ষুকে বুঝায়।</p>
<p>‘দুট্ঠো দোসোতি’ বলতে মানসিক দুঃখজাত ক্রোধান্বিত, অসন্তুষ্ট, রাগান্বিত এবং আঘাতপ্রাপ্ত চিত্তকে বুঝায়।</p>
<p>‘অপ্পতীতোতি’ বলতে যা দ্বারা চিত্ত কুপিত ও দূষিত হয়, তদ্বারা চিত্তে অসন্তুষ্টি এবং অবসাদ উৎপন্ন হয়ে মনে অপ্রতীতি বা প্রীতি-সুখবর্জিত সেই নিরানন্দভাবের অবস্থা সৃষ্টি হয়, তাই বুঝায়।</p>
<p>‘অঞ্ঞভাগিযস্স অধিকরণস্সাতি’ বলতে আপত্তি অন্যভাগীয় (অন্য সম্বন্ধযুক্ত) কিংবা অধিকরণ অন্যভাগীয় হয়। এখানে-</p>
<p>১. কিরূপে অধিকরণ অধিকরণের সঙ্গে অন্যভাগীয় হয়? ১. ‘বিবাদাধিকরণ’ অনুবাদাধিকরণ, আপত্তি অধিকরণ ও কৃত্যাধিকরণের সঙ্গে অন্যভাগীয় হয়। ২. ‘অনুবাদাধিকরণ’ আপত্তি অধিকরণ, কৃত্যাধিকরণ ও বিবাদাধিকরণের সঙ্গে অন্যভাগীয় হয়। ৩. ‘আপত্তি অধিকরণ’ কৃত্যাধিকরণ, বিবাদাধিকরণ ও অনুবাদাধিকরণের সঙ্গে অন্যভাগীয় হয়। ৪. ‘কৃত্যাধিকরণ’ বিবাদাধিকরণ, অনুবাদাধিকরণ ও আপত্তি অধিকরণের সঙ্গে অন্যভাগীয় হয়। এরূপে অধিকরণের সঙ্গে অন্যভাগীয় বা অন্যসম্বন্ধীয় হয়ে থাকে।</p>
<p>কিরূপে অধিকরণ অধিকরণের সঙ্গে তদ্ভাগীয় (তৎসম্বন্ধীয়) হয়? ১. ‘বিবাদাধিকরণ’ বিবাদাধিকরণের সঙ্গে তদ্ভাগীয় হয়। ২. ‘অনুবাদাধিকরণ অনুবাদাধিকরণের সঙ্গে তদ্ভাগীয় হয়। ৩. ‘আপত্তি অধিকরণ’ আপত্তি অধিকরণের সঙ্গে কিছু তদ্ভাগীয় এবং কিছু অন্যভাগীয় হয়।</p>
<p>ক) কিরূপে আপত্তি অধিকরণ আপত্তি অধিকরণের সঙ্গে অন্যভাগীয় হয়?</p>
<p>১. ‘মৈথুন সেবনে পারাজিকাপত্তি’, অদত্ত গ্রহণে পারাজিকাপত্তি, মনুষ্যহত্যায় পারাজিকাপত্তি ও ধ্যানবিমোক্ষাদি লাভ না করে তা প্রকাশে পারাজিকাপত্তির সঙ্গে অন্যভাগীয় হয়।</p>
<p>‘অদত্ত গ্রহণে পারাজিকাপত্তি’, মানুষহত্যায় পারাজিকাপত্তি, ধ্যানবিমোক্ষাদি লাভ না করে তা প্রকাশে পারাজিকাপত্তি ও মৈথুন সেবনে পারাজিকাপত্তির সঙ্গে অন্যভাগিয় হয়।</p>
<p>‘মানুষহত্যায় পারাজিকাপত্তি’, ধ্যানবিমোক্ষাদি লাভ না করে তা প্রকাশে পারাজিকাপত্তি, মৈথুনসেবনে পারাজিকাপত্তি ও অদত্ত গ্রহণে পারাজিকাপত্তির সঙ্গে অন্যভাগিয় হয়।</p>
<p>‘ধ্যানবিমোক্ষাদি লাভ না করে তা প্রকাশে পারাজিকাপত্তি’, মৈথুনসেবনে পারাজিকাপত্তি, অদত্ত গ্রহণে পারাজিকাপত্তি ও মানুষহত্যায় পারাজিকাপত্তির সঙ্গে অন্যভাগীয় হয়। এরূপে ‘আপত্তি-অধিকরণ’ আপত্তি অধিকরণের সঙ্গে অন্যভাগিয় হয়।</p>
<p>খ) কিরূপে ‘আপত্তি-অধিকরণ’ আপত্তি অধিকরণের সঙ্গে তদ্ভাগীয় হয়?</p>
<p>১. ‘মৈথুন সেবনে পারাজিকাপত্তি’ মৈথুন সেবনে পারাজিকাপত্তির সঙ্গে তদ্ভাগীয় হয়।</p>
<p>‘অদত্ত গ্রহণে পারাজিকাপত্তি’ অদত্ত গ্রহণে পারাজিকাপত্তির সঙ্গে তদ্ভাগীয় হয়।</p>
<p>‘মানুষহত্যায় পারাজিকাপত্তি’ মানুষহত্যায় পারাজিকাপত্তির সঙ্গে তদ্ভাগীয় হয়।</p>
<p>‘ধ্যানবিমোক্ষাদি লাভ না করে তা প্রকাশে পারাজিকাপত্তি’ ধ্যানবিমোক্ষাদি লাভ না করে তা প্রকাশে পারাজিকাপত্তির সঙ্গে তদ্ভাগীয় হয়। এরূপে ‘আপত্তি-অধিকরণ’ আপত্তি অধিকরণের সঙ্গে তদ্ভাগীয় হয়। এবং</p>
<p>‘কৃত্যাধিকরণ’ কৃত্যাধিকরণের সঙ্গে তদ্ভাগীয় হয়। এরূপে ‘অধিকরণ’ অধিকরণের সঙ্গে তদ্ভাগিয় বা তৎসম্বন্ধীয় হয়।</p>
<p><a class='ref msdiv' id='msdiv394' href='#msdiv394'>Msdiv 394</a>‘কিঞ্চি দেসং লেসমত্তং উপাদাযাতি’ বলতে দশবিধ আপত্তি বিষয়ের মধ্যে কোনো একটি বিষয়ের অংশ সামান্যমাত্র গ্রহণ করার্থে লেশ বুঝায়। দশবিধ লেশ, যথা : ১. জাতিলেশ, ২. নামলেশ, ৩. গোত্রলেশ, ৪. লিঙ্গলেশ, ৫. আপত্তিলেশ, ৬. পাত্রলেশ, ৭. চীবরলেশ, ৮. উপাধ্যায়লেশ, ৯. আচার্যলেশ এবং ১০. শয্যাসনলেশ।</p>
<p><a class='ref msdiv' id='msdiv395' href='#msdiv395'>Msdiv 395</a>‘জাতিলেসো’ বা জাতিলেশার্থে- ১. যদি কোনো নিন্দাকারী ভিক্ষু কর্তৃক ‘পারাজিকা’ অপরাধে অপরাধগ্রস্ত হয়েছে এমন কোনো ‘ক্ষত্রিয়’ ভিক্ষুকে দৃষ্ট হয়, সেই নিন্দাকারী নিজের বৈরী অন্য ক্ষত্রিয় জাতীয় ভিক্ষুকে দেখে ক্ষত্রিয় জাতির লেশ গ্রহণ করে এরূপে দোষারোপ করে যে, “আমার দ্বারা ‘পারাজিকা’ দোষে দোষগ্রস্ত এমন ক্ষত্রিয় দৃষ্ট হয়েছে। অতএব সেই ক্ষত্রিয় ভিক্ষু অশ্রমণ ও অশাক্যপুত্র, এ হেতু তার সঙ্গে কোনো ধরনের উপোসথ বা প্রবারণা কিংবা সংঘকর্মাদি করা বিনয়ানুকূল নয়।” এরূপে উক্ত নির্দোষ ভিক্ষুকে তিরস্কার বা দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ আপত্তি হয়।</p>
<p>যদি কোনো নিন্দাকারী ভিক্ষু কর্তৃক ‘পারাজিকা’ অপরাধগ্রস্ত হয়েছে এমন কোনো ব্রাহ্মণ ভিক্ষুকে দৃষ্ট হয়, সেই নিন্দাকারী নিজের বৈরী অন্য ব্রাহ্মণ জাতীয় ভিক্ষুকে দেখে ব্রাহ্মণ জাতিলেশ গ্রহণ করে এরূপে দোষারোপ করে যে, “আমার দ্বারা ‘পারাজিকা’ দোষগ্রস্ত এমন ব্রাহ্মণ দৃষ্ট হয়েছে। অতএব, সেই ব্রাহ্মণ ভিক্ষু অশ্রমণ ও অশাক্যপুত্র, এ হেতু তার সঙ্গে কোনো ধরনের উপোসথ, প্রবারণা কিংবা সংঘকর্মাদি করা বিনয়ানুকূল নয়।” এরূপে উক্ত নির্দোষ ভিক্ষুকে তিরস্কার বা দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ আপত্তি হয়।</p>
<p>যদি কোনো তিরস্কারকারী ভিক্ষু কর্তৃক ‘পারাজিকা’ অপরাধগ্রস্ত হয়েছে এমন কোনো বৈশ্য ভিক্ষুকে দৃষ্ট হয়, সেই নিন্দাকারী নিজের শত্রু অন্য বৈশ্য জাতীয় ভিক্ষুকে দেখে বৈশ্য জাতির লেশ গ্রহণ করে এরূপে দোষারোপ করে যে, “আমার দ্বারা ‘পারাজিকা’ দোষগ্রস্ত বৈশ্য দৃষ্ট হয়েছে। সুতরাং সেই বৈশ্য ভিক্ষু অশ্রমণ ও অশাক্যপুত্র। এ হেতু তার সঙ্গে কোনো ধরনের উপোসথ, প্রবারণা কিংবা সংঘকর্মাদি করা বিনয়ানুকূল নয়।” এরূপে উক্ত নির্দোষ ভিক্ষুকে তিরস্কার বা দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ আপত্তি হয়।</p>
<p>যদি কোনো নিন্দাকারী ভিক্ষু কর্তৃক ‘পারাজিকা’ অপরাধগ্রস্ত হয়েছে এমন কোনো শূদ্র ভিক্ষুকে দৃষ্ট হয়, সেই নিন্দাকারী নিজের শত্রু অন্য শূদ্রজাতীয় ভিক্ষুকে দেখে শূদ্র-জাতির লেশ গ্রহণ করে এরূপে দোষারোপ করে যে, “আমার দ্বারা ‘পারাজিকা’ দোষগ্রস্ত শূদ্র দৃষ্ট হয়েছে। সুতরাং সেই শূদ্র ভিক্ষু অশ্রমণ ও অশাক্যপুত্র। এ হেতু তার সঙ্গে কোনো ধরনের উপোসথ, প্রবারণা কিংবা সংঘকর্মাদি করা বিনয়ানুকূল নয়।” এরূপে উক্ত নির্দোষ ভিক্ষুকে তিরস্কার বা দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ আপত্তি হয়।</p>
<p><a class='ref msdiv' id='msdiv396' href='#msdiv396'>Msdiv 396</a>‘নামলেসো বা নামলেশ’ বলতে ১. যদি কোনো তিরস্কারকারী ভিক্ষু কর্তৃক ‘পারাজিকা’ অপরাধগ্রস্ত হয়েছে এমন কোনো বুদ্ধরক্ষিত নামক ভিক্ষুকে দৃষ্ট হয়, উক্ত অপবাদকারী নিজের বৈরী বুদ্ধরক্ষিত নামক অন্য ভিক্ষুকে দেখে বুদ্ধরক্ষিত নামের লেশ গ্রহণ করে এরূপে দোষারোপ করে : “আমার দ্বারা ‘পারাজিকা’ দোষে দোষগ্রস্ত এমন বুদ্ধরক্ষিত ভিক্ষুকে দৃষ্ট হয়েছে। অতএব সেই বুদ্ধরক্ষিত ভিক্ষু অশ্রমণ ও অশাক্যপুত্র। সেহেতু তার সঙ্গে কোনো প্রকারের উপোসথ বা প্রবারণা অথবা সংঘকর্মাদি করা বিনয়ানুকূল নয়।” এরূপে সেই নিরপরাধী ভিক্ষুকে দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ আপত্তি হয়।</p>
<p>যদি কোনো অপবাদকারী ভিক্ষু কর্তৃক ‘পারাজিকা’ অপরাধগ্রস্ত হয়েছে এমন কোনো ধর্মরক্ষিত নামক ভিক্ষুকে দৃষ্ট হয়, উক্ত অপবাদকারী নিজের বৈরী ধর্মরক্ষিত নামক অন্য ভিক্ষুকে দেখে ধর্মরক্ষিত নামের লেশ গ্রহণ করে এরূপে দোষারোপ করে : “আমার দ্বারা ‘পারাজিকা’ দোষে দোষগ্রস্ত এমন ধর্মরক্ষিত ভিক্ষুকে দৃষ্ট হয়েছে। অতএব, সেই ধর্মরক্ষিত ভিক্ষু অশ্রমণ ও অশাক্যপুত্র। সেহেতু তার সঙ্গে কোনো প্রকারের উপোসথ বা প্রবারণা অথবা সংঘকর্মাদি করা বিনয়ানুকূল নয়।” এরূপে সেই নিরপরাধী ভিক্ষুকে দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ অপরাধ হবে।</p>
<p>যদি কোনো অপবাদকারী ভিক্ষু কর্তৃক ‘পারাজিকা’ অপরাধগ্রস্ত হয়েছে এমন কোনো সংঘরক্ষিত নামক ভিক্ষুকে দৃষ্ট হয়, উক্ত অপবাদকারী নিজের বৈরী সংঘরক্ষিত নামের লেশ গ্রহণ করে এরূপে দোষারোপ করে : “আমার দ্বারা ‘পারাজিকা’ দোষে দোষগ্রস্ত এমন সংঘরক্ষিত ভিক্ষুকে দৃষ্ট হয়েছে। সুতরাং সেই সংঘরক্ষিত ভিক্ষু অশ্রমণ ও অশাক্যপুত্র। সেহেতু তার সঙ্গে কোনো প্রকারের উপোসথ বা প্রবারণা অথবা সংঘকর্মাদি করা বিনয়ানুকূল নয়।” এরূপে সেই নিরপরাধী ভিক্ষুকে দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ আপত্তি হয়।</p>
<p><a class='ref msdiv' id='msdiv397' href='#msdiv397'>Msdiv 397</a>‘গোত্তলেসো বা গোত্রলেশ’ বলতে ১. যদি কোনো নিন্দাকারী ভিক্ষু কর্তৃক ‘পারাজিকা’ অপরাধে অপরাধগ্রস্ত হয়েছে এমন কোনো ‘গৌতমগোত্রীয়’ ভিক্ষুকে দৃষ্ট হয়, সেই নিন্দাকারী নিজের বৈরী গৌতম-গোত্রীয় অন্য ভিক্ষুকে দেখে গৌতম-গোত্রীয়ের লেশ গ্রহণ করে এরূপে দোষারোপ করে যে, “আমার দ্বারা ‘পারাজিকা’ দোষে দোষগ্রস্ত এমন গৌতম গোত্রীয় ভিক্ষুকে দৃষ্ট হয়েছে। সুতরাং সেই গৌতম গোত্রীয় ভিক্ষু অশ্রমণ ও অশাক্যপুত্র। এ কারণে তার সঙ্গে কোনো প্রকার উপোসথ বা প্রবারণা কিংবা সংঘকর্মাদি করা বিনয়ানুরূপ হবে না।” এরূপে সেই নির্দোষী ভিক্ষুকে দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ আপত্তি হয়।</p>
<p>যদি কোনো তিরস্কারকারী ভিক্ষু কর্তৃক ‘পারাজিকা’ অপরাধগ্রস্ত হয়েছে এমন কোনো মোদ্গল্লায়ন গোত্রীয় ভিক্ষুকে দৃষ্ট হয়, সেই নিন্দাকারী নিজের বৈরী মোদ্গল্লায়ন গোত্রীয় অন্য ভিক্ষুকে দেখে মোদ্গল্লায়ন গোত্রীয়ের লেশ গ্রহণ করে এরূপে দোষারোপ করে যে, “আমার দ্বারা ‘পারাজিকা’ দোষে দোষগ্রস্ত এমন মোদ্গল্লায়ন গোত্রীয় ভিক্ষুকে দৃষ্ট হয়েছে। অতএব, সেই ভিক্ষু অশ্রমণ ও অশাক্যপুত্র। এ কারণে তার সঙ্গে কোনো প্রকার উপোসথ বা প্রবারণা কিংবা সংঘকর্মাদি করা বিনয়ানুরূপ হবে না।” এরূপে সেই নির্দোষী ভিক্ষুকে দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ অপরাধ হয়।</p>
<p>যদি কোনো নিন্দাকারী ভিক্ষু কর্তৃক ‘পারাজিকা’ অপরাধগ্রস্ত হয়েছে এমন কোনো কাচ্চায়ন গোত্রীয় ভিক্ষুকে দৃষ্ট হয়, সেই নিন্দাকারী নিজের বৈরী কাচ্চায়ন গোত্রীয় অন্য ভিক্ষুকে দেখে কাচ্চায়ন গোত্রীয়ের লেশ গ্রহণ করে এরূপে দোষারোপ করে যে, “আমার দ্বারা ‘পারাজিকা’ দোষে দোষগ্রস্ত এমন কাচ্চায়ন গোত্রীয় ভিক্ষুকে দৃষ্ট হয়েছে। অতএব, সেই ভিক্ষু অশ্রমণ ও অশাক্যপুত্র। এ কারণে তার সঙ্গে কোনো প্রকার উপোসথ বা প্রবারণা কিংবা সংঘকর্মাদি করা বিনয়ানুরূপ হবে না।” এরূপে সেই নির্দোষী ভিক্ষুকে দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ অপরাধ হয়।</p>
<p>যদি কোনো অপবাদকারী ভিক্ষু কর্তৃক ‘পারাজিকা’ অপরাধগ্রস্ত হয়েছে এমন কোনো বশিষ্ট গোত্রীয় ভিক্ষুকে দৃষ্ট হয়, সেই নিন্দাকারী নিজের বৈরী বশিষ্ট গোত্রীয় অন্য ভিক্ষুকে দেখে বশিষ্ট গোত্রীয়ের লেশ গ্রহণ করে এরূপে দোষারোপ করে যে, “আমার দ্বারা ‘পারাজিকা’ দোষে দোষগ্রস্ত এমন বশিষ্ট গোত্রীয় ভিক্ষুকে দৃষ্ট হয়েছে। সুতরাং সেই ভিক্ষু অশ্রমণ ও অশাক্যপুত্র। এ কারণে তার সঙ্গে কোনো প্রকার উপোসথ বা প্রবারণা কিংবা সংঘকর্মাদি করা বিনয়ানুরূপ হবে না।” এরূপে সেই নির্দোষী ভিক্ষুকে দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ অপরাধ হয়।</p>
<p><a class='ref msdiv' id='msdiv398' href='#msdiv398'>Msdiv 398</a>‘লিঙ্গালেসো বা লক্ষণলেশ’ বলতে ১. যদি কোনো অপবাদকারী ভিক্ষু কর্তৃক ‘পারাজিকা’ অপরাধে অপরাধগ্রস্ত হয়েছে এমন কোনো ‘দীর্ঘ দেহধারী’ ভিক্ষুকে দৃষ্ট হয়, উক্ত অপবাদকারী ভিক্ষু নিজের বৈরী ‘দীর্ঘ দেহধারী’ অন্য ভিক্ষুকে দেখে, দীর্ঘ দেহের লেশ গ্রহণ করে এরূপ দোষারোপ করে যে, “আমার দ্বারা ‘পারাজিকা’ দোষে দোষগ্রস্ত এমন ‘দীর্ঘ দেহধারী’ ভিক্ষুকে দৃষ্ট হয়েছে। অতএব, সেই ‘দীর্ঘ দেহধারী’ ভিক্ষু অশ্রমণ ও অশাক্যপুত্র। এ হেতু তার সঙ্গে কোনো প্রকার উপোসথ বা প্রবারণা অথবা যেকোনো সংঘকর্মাদি করা বিনয়ানুকূল নয়।” এরূপে সেই নিরপরাধী ভিক্ষুকে নিন্দা বা দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ আপত্তি হয়।</p>
<p>যদি কোনো অপবাদকারী ভিক্ষু কর্তৃক ‘পারাজিকা’ অপরাধগ্রস্ত হয়েছে এমন কোনো ‘খাট দেহধারী’ ভিক্ষুকে দৃষ্ট হয়, উক্ত অপবাদকারী ভিক্ষু নিজের বৈরী ‘খাট দেহধারী’ অন্য ভিক্ষুকে দেখে, খাট দেহের লেশ গ্রহণ করে এরূপ দোষারোপ করে যে, “আমার দ্বারা ‘পারাজিকা’ দোষে দোষগ্রস্ত এমন ‘খাট দেহধারী’ ভিক্ষুকে দৃষ্ট হয়েছে। অতএব, সেই ‘খাট দেহধারী’ ভিক্ষু অশ্রমণ ও অশাক্যপুত্র। এ হেতু তার সঙ্গে কোনো প্রকার উপোসথ বা প্রবারণা অথবা যেকোনো সংঘকর্মাদি করা বিনয়ানুকূল নয়।” এরূপে সেই নিরপরাধী ভিক্ষুকে নিন্দা বা দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ আপত্তি হয়।</p>
<p>যদি কোনো তিরস্কারকারী ভিক্ষু কর্তৃক ‘পারাজিকা’ দোষগ্রস্ত হয়েছে এমন কোনো ‘কালোবর্ণের’ ভিক্ষুকে দৃষ্ট হয়, উক্ত অপবাদকারী ভিক্ষু নিজের বৈরী ‘কালোবর্ণের’ অন্য ভিক্ষুকে দেখে, কালোবর্ণের লেশ গ্রহণ করে এরূপ দোষারোপ করে যে, “আমার দ্বারা ‘পারাজিকা’ দোষে দোষগ্রস্ত এমন ‘কালোবর্ণের’ ভিক্ষুকে দৃষ্ট হয়েছে। অতএব, সেই কালোবর্ণের ভিক্ষু অশ্রমণ ও অশাক্যপুত্র। এ হেতু তার সঙ্গে কোনো প্রকার উপোসথ বা প্রবারণা অথবা যেকোনো সংঘকর্মাদি করা বিনয়ানুকূল নয়।” এরূপে সেই নিরপরাধী ভিক্ষুকে নিন্দা বা দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ আপত্তি হয়।</p>
<p>যদি কোনো নিন্দাকারী ভিক্ষু কর্তৃক ‘পারাজিকা’ দোষে দোষগ্রস্ত হয়েছে এমন কোনো শ্বেতবর্ণের ভিক্ষুকে দৃষ্ট হয়, উক্ত অপবাদকারী ভিক্ষু নিজের বৈরী ‘শ্বেতবর্ণের’ অন্য ভিক্ষুকে দেখে, শ্বেতবর্ণের লেশ গ্রহণ করে এরূপ দোষারোপ করে যে, “আমার দ্বারা ‘পারাজিকা’ দোষে দোষগ্রস্ত এমন ‘শ্বেতবর্ণের’ ভিক্ষুকে দৃষ্ট হয়েছে। অতএব, সেই শ্বেতবর্ণের ভিক্ষু অশ্রমণ ও অশাক্যপুত্র। এ হেতু তার সঙ্গে কোনো প্রকার উপোসথ বা প্রবারণা অথবা যেকোনো সংঘকর্মাদি করা বিনয়ানুকূল নয়।” এরূপে সেই নিরপরাধী ভিক্ষুকে নিন্দা বা দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ অপরাধ হয়।</p>
<p>৩৯৯.‘আপত্তিলেসো’ বা ‘অপরাধ লেশ’ বলতে যদি কোনো ভিক্ষু ‘ক্ষুদ্র’ অপরাধী হয়, তাহলে সেই ভিক্ষুর বৈরী ভিক্ষু এটি জ্ঞাত হয়ে তার উপর মিথ্যা ‘পারাজিকা’ চাপিয়ে দিয়ে ‘পারাজিকা’ অপরাধ দ্বারা এরূপে দোষারোপ করে যে, “ঐ ভিক্ষু ‘পারাজিকা’ আপত্তি প্রাপ্ত হয়েছে। অতএব, সেই ভিক্ষু অশ্রমণ ও অশাক্যপুত্র। এ হেতু তার সঙ্গে কোনো প্রকার উপোসথ বা প্রবারণা অথবা যেকোনো সংঘকর্মাদি করা বিনয়ানুকূল নয়।” এরূপে সেই নিরপরাধী ভিক্ষুকে নিন্দা বা দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ আপত্তি হয়।</p>
<p><a class='ref msdiv' id='msdiv400' href='#msdiv400'>Msdiv 400</a>‘পত্তলেসো বা পাত্রলেশ’ বলতে যদি কোনো অপবাদকারী ভিক্ষু কর্তৃক ‘পারাজিকা’ দোষে দোষগ্রস্ত হয়েছে এমন কোনো ‘লৌহপাত্রধারী’ ভিক্ষুকে দৃষ্ট হয়, উক্ত অপবাদকারী ভিক্ষু নিজের বৈরী অন্য ‘লৌহপাত্রধারী’ ভিক্ষুকে দেখে লৌহপাত্রের লেশ গ্রহণ করে এরূপ দোষারোপ করে যে, “আমার দ্বারা ‘পারাজিকা’ দোষে দোষগ্রস্ত এমন ‘লৌহপাত্রধারী’ ভিক্ষুকে দৃষ্ট হয়েছে। সুতরাং, সেই ‘লৌহপাত্রধারী’ ভিক্ষু অশ্রমণ ও অশাক্যপুত্র। এ হেতু তার সঙ্গে কোনো প্রকার উপোসথ বা প্রবারণা অথবা যেকোনো সংঘকর্মাদি করা বিনয়ানুকূল নয়।” এরূপে সেই নিরপরাধী ভিক্ষুকে নিন্দা বা দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ অপরাধ হয়।</p>
<p>‘সাকটপত্তধরো বা শাটকপাত্রধারী ’ বলতে যদি কোনো নিন্দাকারী ভিক্ষু কর্তৃক ‘পারাজিকা’ দোষে দোষগ্রস্ত হয়েছে এমন কোনো ‘শাটকপাত্রধারী’ ভিক্ষুকে দৃষ্ট হয়, উক্ত অপবাদকারী ভিক্ষু নিজের বৈরী অন্য ‘শাটকপাত্রধারী’ ভিক্ষুকে দেখে, শাটকপাত্রের লেশ গ্রহণ করে এরূপ দোষারোপ করে যে, “আমার দ্বারা ‘পারাজিকা’ দোষে দোষগ্রস্ত এমন ‘শাটকপাত্রধারী’ ভিক্ষুকে দৃষ্ট হয়েছে। সুতরাং, সেই ‘শাটকপাত্রধারী’ ভিক্ষু অশ্রমণ ও অশাক্যপুত্র। এ হেতু তার সঙ্গে কোনো প্রকার উপোসথ বা প্রবারণা অথবা যেকোনো সংঘকর্মাদি করা বিনয়ানুকূল নয়।” এরূপে সেই নিরপরাধী ভিক্ষুকে নিন্দা বা দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ অপরাধ হয়।</p>
<p>‘সুম্ভকপত্তধরো বা শুম্ভকপাত্রধারী’ বলতে যদি কোনো তিরস্কারকারী ভিক্ষু কর্তৃক ‘পারাজিকা’ দোষে দোষগ্রস্ত হয়েছে এমন কোনো ‘শুম্ভকপাত্রধারী’ ভিক্ষুকে দৃষ্ট হয়, উক্ত অপবাদকারী ভিক্ষু নিজের বৈরী কোনো ‘শুম্ভকপাত্রধারী’ অন্য ভিক্ষুকে দেখে, শুম্ভকপাত্রের লেশ গ্রহণ করে এরূপ দোষারোপ করে যে, “আমার দ্বারা ‘পারাজিকা’ দোষে দোষগ্রস্ত হয়েছে এমন শুম্ভকপাত্রধারী ভিক্ষুকে দৃষ্ট হয়েছে। অতএব, উক্ত ‘শুম্ভকপাত্রধারী’ ভিক্ষু অশ্রমণ ও অশাক্যপুত্র। এ হেতু তার সঙ্গে কোনো প্রকার উপোসথ বা প্রবারণা অথবা যেকোনো সংঘকর্মাদি করা বিনয়ানুকূল নয়।” এরূপে সেই নিরপরাধী ভিক্ষুকে নিন্দা বা দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ অপরাধ হয়।</p>
<p><a class='ref msdiv' id='msdiv401' href='#msdiv401'>Msdiv 401</a>‘চীবরলেসো বা চীবরলেশ’ বলতে যদি কোনো অপবাদকারী ভিক্ষু কর্তৃক ‘পারাজিকা’ অপরাধে অপরাধগ্রস্ত হয়েছে এমন কোনো ‘পাংশুকূলিক চীবরধারী ভিক্ষুকে দৃষ্ট হয়, সেই অপবাদকারী ভিক্ষু নিজের বৈরী ‘পাংশুকূলিক চীবরধারী’ অন্য ভিক্ষুকে দেখে, পাংশুকূলিক চীবরের লেশ গ্রহণ করে এরূপ দোষারোপ করে যে, “আমার দ্বারা ‘পারাজিকা’ দোষে দোষগ্রস্ত এমন ‘পাংশুকূলিক চীবরধারী’ ভিক্ষু দৃষ্ট হয়েছে। সুতরাং তার সঙ্গে কোনো প্রকার উপোসথ বা প্রবারণা অথবা যেকোনো সংঘকর্মাদি করা বিনয়ানুকূল নয়।” এরূপে সেই নিরপরাধী ভিক্ষুকে নিন্দা বা দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ আপত্তি হয়।</p>
<p>‘গহপতিচীবরধরো বা গৃহপতিপ্রদত্ত চীবরধারী’ বলতে যদি কোনো অপবাদকারী ভিক্ষু কর্তৃক ‘পারাজিকা’ দোষে দোষগ্রস্ত হয়েছে এমন কোনো ‘গৃহপতিপ্রদত্ত চীবরধারী’ ভিক্ষুকে দৃষ্ট হয়, উক্ত অপবাদকারী ভিক্ষু নিজের বৈরী ‘গৃহপতিপ্রদত্ত চীবরধারী’ অন্য ভিক্ষুকে দেখে, গৃহপতিপ্রদত্ত চীবরের লেশ গ্রহণ করে এরূপ দোষারোপ করে যে, “আমার দ্বারা ‘পারাজিকা’ দোষে দোষগ্রস্ত এমন ‘গৃহপতিপ্রদত্ত চীবরধারী’ ভিক্ষুকে দৃষ্ট হয়েছে। অতএব, উক্ত ‘গৃহপতি প্রদত্ত চীবরধারী’ ভিক্ষু অশ্রমণ ও অশাক্যপুত্র। এ হেতু তার সঙ্গে কোনো প্রকার উপোসথ বা প্রবারণা অথবা যেকোনো সংঘকর্মাদি করা বিনয়ানুকূল নয়।” এরূপে সেই নিরপরাধী ভিক্ষুকে নিন্দা বা দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ অপরাধ হয়।</p>
<p><a class='ref msdiv' id='msdiv402' href='#msdiv402'>Msdiv 402</a>‘উপজ্ঝাযলেসো বা উপাধ্যায়লেশ’ বলতে যদি কোনো নিন্দাকারী ভিক্ষু কর্তৃক ‘পারাজিকা’ দোষে দোষগ্রস্ত হয়েছে এমন কোনো অমুক উপাধ্যায়ের অমুক নামীয় ‘সহবিহারী’ ভিক্ষুকে দৃষ্ট হয়, সেই নিন্দাকারী ভিক্ষু নিজের বৈরী ‘অমুক সহবিহারী’ অন্য ভিক্ষুকে দেখে, সেই সহবিহারীর লেশ গ্রহণ করে এরূপ দোষারোপ করে যে, “আমার দ্বারা ‘পারাজিকা’ দোষে দোষগ্রস্ত এমন ‘অমুক নামীয় সহবিহারী’ ভিক্ষুকে দৃষ্ট হয়েছে। অতএব, সেই ‘সহবিহারী’ ভিক্ষু অশ্রমণ ও অশাক্যপুত্র। এ হেতু তার সঙ্গে কোনো প্রকার উপোসথ বা প্রবারণা অথবা যেকোনো সংঘকর্মাদি করা বিনয়ানুকূল নয়।” এরূপে সেই নিরপরাধী ভিক্ষুকে নিন্দা বা দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ অপরাধ হয়।</p>
<p><a class='ref msdiv' id='msdiv403' href='#msdiv403'>Msdiv 403</a>‘আচরিযলেসো’ বা ‘আচার্যলেশ’ বলতে যদি কোনো অপবাদকারী ভিক্ষু কর্তৃক ‘পারাজিকা’ দোষে দোষগ্রস্ত হয়েছে এমন কোনো ‘অমুক আচার্যের অমুক অন্তেবাসী’ ভিক্ষুকে দৃষ্ট হয়, উক্ত অপবাদকারী ভিক্ষু নিজের বৈরী ‘অমুক অন্তেবাসী’ অন্য ভিক্ষুকে দেখে, সেই অন্তেবাসীর লেশ গ্রহণ করে এরূপ দোষারোপ করে যে, “আমার দ্বারা ‘পারাজিকা’ দোষে দোষগ্রস্ত এমন ‘অমুক অন্তেবাসী’ ভিক্ষুকে দৃষ্ট হয়েছে। সুতরাং উক্ত অন্তেবাসী ভিক্ষু অশ্রমণ ও অশাক্যপুত্র। এ হেতু তার সঙ্গে কোনো প্রকার উপোসথ বা প্রবারণা অথবা যেকোনো সংঘকর্মাদি করা বিনয়ানুকূল নয়।” এরূপে সেই নিরপরাধী ভিক্ষুকে নিন্দা বা দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ অপরাধ হয়।</p>
<p><a class='ref msdiv' id='msdiv404' href='#msdiv404'>Msdiv 404</a>‘সেনাসনলেসো বা শয্যাসনলেশ’ বলতে যদি কোনো তিরস্কারকারী ভিক্ষু কর্তৃক ‘পারাজিকা’ দোষে দোষগ্রস্ত হয়েছে এমন কোনো ‘অমুক শয্যাসনবাসী’ ভিক্ষুকে দৃষ্ট হয়, উক্ত অপবাদকারী ভিক্ষু নিজের বৈরী ‘অমুক শয্যাসনবাসী’ অন্য ভিক্ষুকে দেখে, সেই শয্যাসনবাসীর লেশ গ্রহণ করে এরূপ দোষারোপ করে যে, “আমার দ্বারা ‘পারাজিকা’ দোষে দোষগ্রস্ত এমন ‘অমুক শয্যাসনবাসী’ ভিক্ষুকে দৃষ্ট হয়েছে। অতএব, সেই শয্যাসনবাসী ভিক্ষু অশ্রমণ ও অশাক্যপুত্র। এ হেতু তার সঙ্গে কোনো প্রকার উপোসথ বা প্রবারণা অথবা যেকোনো সংঘকর্মাদি করা বিনয়ানুকূল নয়।” এরূপে সেই নিরপরাধী ভিক্ষুকে নিন্দা বা দোষারোপ করলে দোষারোপকারী ভিক্ষুর কথায় কথায় ‘সংঘাদিশেষ’ অপরাধ হয়।</p>
<p><a class='ref msdiv' id='msdiv405' href='#msdiv405'>Msdiv 405</a>‘পারাজিকেন ধম্মেনাতি’ বলতে চতুর্বিধ পারাজিকা অপরাধের মধ্যে যেকোনো একটি অপরাধ দ্বারা বুঝায়।</p>
<p>‘অনুদ্ধংসেয্যাতি’ অর্থে নিজে নিন্দা করে কিংবা অপরের দ্বারা নিন্দা করায়।</p>
<p>‘অপ্পেব নাম নং ইমম্হা ব্রহ্মচারিযা চাবেয্যন্তি’ বলতে আমি যদি একে ভিক্ষুত্ব হতে চ্যুত করতে পারতাম, শ্রামণ্য ধর্ম হতে চ্যুত করতে পারতাম, শীলস্কন্ধ হতে চ্যুত করতে পারতাম, এবং ধ্যান-সমাধিগুণ হতে চ্যুত করতে পারতাম!</p>
<p>‘ততো অপরেন সমযেনাতি’ বলতে যেইক্ষণে তিরস্কার, অপবাদ, ভর্ৎসনা করা হয় সেই ক্ষণ, সেই সময় এবং সেই মুহূর্ত ব্যতীত অপর সময়কে বুঝায়।</p>
<p>‘সমনুগ্গাহীযমানোতি’ অর্থে দোষারোপকারী চারি পারাজিকার মধ্যে যেই আপত্তির বিষয়টি দ্বারা দোষারোপ করে, সেই আপত্তির বিষয়টি প্রকাশ করা।</p>
<p>‘অসমনুগ্গাহীযমানোতি’ অর্থে নিন্দাকামী হয়ে চতুর্বিধ পারাজিকা আপত্তির মধ্যে যেকোনো একটি আপত্তি দ্বারা দোষারোপ করতে অসমর্থ হওয়া।</p>
<p>‘অধিকরণ’ অর্থে চতুর্বিধ অধিকরণকে বুঝায়। যথা : ১. বিবাদাধিকরণ, ২. অনুবাদাধিকরণ, ৩. আপত্তি অধিকরণ এবং ৪. কৃত্যাধিকরণ।</p>
<p>‘কোচি দেসো লেসোমত্তো উপাদিন্নোতি’ বলতে দোষারোপের সময়ে বর্ণিত সেই দশপ্রকার লেশের মধ্যে যেকোনো একটি লেশ গ্রহণের মাধ্যমে নির্দোষী ভিক্ষুকে দোষী সাব্যস্ত করা।</p>
<p>‘ভিক্খু চ দোসং পতিট্ঠাতীতি’ বলতে ‘আমার দ্বারা বৃথা ভাষণ করা হয়েছে; আমার দ্বারা মিথ্যা বলা হয়েছে; আমার দ্বারা অভূত বাক্য প্রয়োগ করা হয়েছে; আমার দ্বারা অজানা কথা বলা হয়েছে’ এরূপ এই চতুর্বিধ অভূত, অসত্য, বৃথা ও অজানা বাক্য দ্বারা তিরস্কার করাকে বুঝায়।</p>
<p>‘সংঘাদিসেসোতি’ বলতে সংঘাদিশেষ অপরাধগ্রস্ত ভিক্ষু তার অপরাধ হতে মুক্তির জন্যে সংঘ কর্তৃক প্রথমে ‘পরিবাস’, মধ্যে ‘মানত্ত ও মূলেপ্রতিকর্ষণ’ দেওয়া হয় এবং শেষে সংঘ কর্তৃক ‘আহ্বান’ করা হয়। সংঘাদিশেষ অপরাধের দণ্ডসমূহ একজন বা কয়েকজন ভিক্ষু দিতে পারে না; এটি একমাত্র ভিক্ষুসংঘকেই দিতে হয় বলে ইহাকে ‘সংঘাদিশেষ’ বলা হয়। এই জাতীয় দণ্ডকর্মের অন্তর্ভুক্ত অপরাধসমূহকে এ কারণে ‘সংঘাদিশেষ’ আপত্তি বলা হয়।</p>
<p><a class='ref msdiv' id='msdiv406' href='#msdiv406'>Msdiv 406</a>কোনো ভিক্ষু ‘সংঘাদিশেষ’ আপত্তিগ্রস্ত হবার পর তা দৃষ্ট হলে, সেই ‘সংঘাদিশেষ’ আপত্তিকে ‘সংঘাদিশেষ’ আপত্তি বলে দৃষ্ট (জ্ঞাত) হওয়া সত্ত্বেও উক্ত ভিক্ষুকে ‘পারাজিকা’ অপরাধ দ্বারা যদি অন্য ভিক্ষু এরূপে দোষারোপ করে যে, “সেই ভিক্ষু ‘পারাজিকা’ অপরাধগ্রস্ত হয়েছে। তদ্ধেতু তার সঙ্গে কোনো প্রকার উপোসথ বা প্রবারণা কিংবা সংঘকর্মাদি করা বিনয়ানুরূপ নয়।” এরূপে অন্যভাগীয় (অন্য প্রকারে) আপত্তির লেশ গ্রহণ করে দোষারোপ করলে উক্ত দোষারোপকারী ভিক্ষুর কথায় কথায় ‘সংঘাদিশেষ’ অপরাধ হয়।</p>
<p>কোনো ভিক্ষু ‘সংঘাদিশেষ’ আপত্তিগ্রস্ত হবার পর তা দৃষ্ট হলে, সেই ‘সংঘাদিশেষ’ আপত্তিকে ‘থুল্লচ্চয়’ আপত্তি বলে দৃষ্ট হওয়া সত্ত্বেও উক্ত ভিক্ষুকে ‘পারাজিকা’ অপরাধ দ্বারা যদি অন্য ভিক্ষু এরূপে দোষারোপ করে যে, “সেই ভিক্ষু ‘পারাজিকা’ অপরাধগ্রস্ত হয়েছে। তদ্ধেতু তার সঙ্গে কোনো প্রকার উপোসথ বা প্রবারণা কিংবা সংঘকর্মাদি করা বিনয়ানুরূপ নয়।” এরূপে অন্য প্রকারে আপত্তির লেশ গ্রহণ করে দোষারোপ করলে উক্ত দোষারোপকারী ভিক্ষুর কথায় কথায় ‘সংঘাদিশেষ’ অপরাধ হয়।</p>
<p>কোনো ভিক্ষু ‘সংঘাদিশেষ’ আপত্তিগ্রস্ত হবার পর তা দৃষ্ট হলে, সেই ‘সংঘাদিশেষ’ আপত্তিকে ‘পাচিত্তিয়’ আপত্তি… ‘পাটিদেসনীয়’ আপত্তি… ‘দুক্কট’ আপত্তি… দুব্ভাসিত আপত্তি বলে দৃষ্ট হওয়া সত্ত্বেও উক্ত ভিক্ষুকে ‘পারাজিকা’ অপরাধ দ্বারা যদি অন্য ভিক্ষু এরূপে দোষারোপ করে যে, “সেই ভিক্ষু ‘পারাজিকা’ অপরাধগ্রস্ত হয়েছে। তদ্ধেতু তার সঙ্গে কোনো প্রকার উপোসথ বা প্রবারণা কিংবা সংঘকর্মাদি করা বিনয়ানুরূপ নয়।” এরূপে অন্য প্রকারে আপত্তির লেশ গ্রহণ করে দোষারোপ করলে উক্ত দোষারোপকারী ভিক্ষুর কথায় কথায় ‘সংঘাদিশেষ’ অপরাধ হয়।</p>
<p>কোনো ভিক্ষু ‘থুল্লচ্চয়’ অপরাধগ্রস্ত হবার পর তা দৃষ্ট হলে, সেই ‘থুল্লচ্চয়’ অপরাধকে ‘থুল্লচ্চয়’ অপরাধ… ‘পাচিত্তিয়’ অপরাধ… ‘পাটিদেসনীয়’ অপরাধ… ‘দুক্কট’ অপরাধ… ‘দুব্ভাসিত’ অপরাধ… ‘সংঘাদিশেষ’ অপরাধ বলে দৃষ্ট হওয়া সত্ত্বেও উক্ত ভিক্ষুকে ‘পারাজিকা’ অপরাধ দ্বারা যদি অন্য ভিক্ষু এরূপে দোষারোপ করে যে, “সেই ভিক্ষু ‘পারাজিকা’ অপরাধগ্রস্ত হয়েছে। তদ্ধেতু তার সঙ্গে কোনো প্রকার উপোসথ বা প্রবারণা কিংবা সংঘকর্মাদি করা বিনয়ানুরূপ নয়।” এরূপে অন্য প্রকারে আপত্তির লেশ গ্রহণ করে দোষারোপ করলে উক্ত দোষারোপকারী ভিক্ষুর কথায় কথায় ‘সংঘাদিশেষ’ অপরাধ হয়।</p>
<p>কোনো ভিক্ষু ‘পাচিত্তিয়’ আপত্তিগ্রস্ত হবার পর তা দৃষ্ট হলে, সেই ‘পাচিত্তিয়’ আপত্তিকে ‘পাচিত্তিয়’ আপত্তি… ‘পাটিদেসনীয়’ আপত্তি… ‘দুক্কট’ আপত্তি… ‘দুব্ভাসিত’ আপত্তি বলে দৃষ্ট হওয়া সত্ত্বেও উক্ত ভিক্ষুকে ‘পারাজিকা’ অপরাধ দ্বারা যদি অন্য ভিক্ষু এরূপে দোষারোপ করে যে, “সেই ভিক্ষু ‘পারাজিকা’ অপরাধগ্রস্ত হয়েছে। তদ্ধেতু তার সঙ্গে কোনো প্রকার উপোসথ বা প্রবারণা কিংবা সংঘকর্মাদি করা বিনয়ানুরূপ নয়।” এরূপে অন্য প্রকারে আপত্তির লেশ গ্রহণ করে দোষারোপ করলে উক্ত দোষারোপকারী ভিক্ষুর কথায় কথায় ‘সংঘাদিশেষ’ অপরাধ হয়।</p>
<p>কোনো ভিক্ষু ‘দুব্ভাসিত’ অপরাধগ্রস্ত হবার পর তা দৃষ্ট হলে, সেই ‘দুব্ভাসিত’ অপরাধকে ‘দুব্ভাসিত’ অপরাধ… ‘দুক্কট’ অপরাধ… ‘সংঘাদিশেষ’ অপরাধ… ‘থুল্লচ্চয়’ অপরাধ… ‘পাচিত্তিয়’ অপরাধ… ‘পাটিদেসনীয়’ অপরাধ বলে দৃষ্ট হওয়া সত্ত্বেও উক্ত ভিক্ষুকে ‘পারাজিকা’ অপরাধ দ্বারা যদি অন্য ভিক্ষু এরূপে দোষারোপ করে যে, “সেই ভিক্ষু ‘পারাজিকা’ অপরাধগ্রস্ত হয়েছে। তদ্ধেতু তার সঙ্গে কোনো প্রকার উপোসথ বা প্রবারণা কিংবা সংঘকর্মাদি করা বিনয়ানুরূপ নয়।” এরূপে অন্য প্রকারে আপত্তির লেশ গ্রহণ করে দোষারোপ করলে উক্ত দোষারোপকারী ভিক্ষুর কথায় কথায় ‘সংঘাদিশেষ’ অপরাধ হয়।</p>
<p>[এস্থলে একক মূলকের বর্ণনায় ন্যায় অবশিষ্টাংশ বিস্তারিত জ্ঞাতব্য]</p>
<p><a class='ref msdiv' id='msdiv407' href='#msdiv407'>Msdiv 407</a>কোনো ভিক্ষু ‘সংঘাদিশেষ’ আপত্তিগ্রস্ত হবার পর তা দৃষ্ট হলে, সেই ‘সংঘাদিশেষ’ আপত্তিকে ‘সংঘাদিশেষ’ আপত্তি বলে দৃষ্ট হওয়া সত্ত্বেও উক্ত ভিক্ষুকে ‘পারাজিকা’ অপরাধ দ্বারা কোনো ভিক্ষু অন্যের মাধ্যমে এরূপে দোষারোপ করালে “সেই ভিক্ষু ‘পারাজিকা’ অপরাধগ্রস্ত হয়েছে। তদ্ধেতু তার সঙ্গে কোনো প্রকার উপোসথ বা প্রবারণা কিংবা সংঘকর্মাদি করা বিনয়ানুরূপ নয়।” এভাবে অন্য প্রকারে আপত্তির লেশ গ্রহণ করে দোষারোপ করালে, দোষারোপকারী ভিক্ষুর কথায় কথায় ‘সংঘাদিশেষ’ অপরাধ হয়।</p>
<p>কোনো ভিক্ষু ‘সংঘাদিশেষ’ আপত্তিগ্রস্ত হবার পর তা দৃষ্ট হলে, সেই ‘সংঘাদিশেষ’ আপত্তিকে ‘থুল্লচ্চয়’ আপত্তি… ‘পাচিত্তিয়’ আপত্তি… ‘পাটিদেসনীয়’ আপত্তি… ‘দুক্কট’ আপত্তি… ‘দুব্ভাসিত’ আপত্তি বলে দৃষ্ট হওয়া সত্ত্বেও উক্ত ভিক্ষুকে ‘পারাজিকা’ অপরাধ দ্বারা যদি কোনো ভিক্ষু অন্যের মাধ্যমে এরূপে দোষারোপ করালে “সেই ভিক্ষু ‘পারাজিকা’ অপরাধগ্রস্ত হয়েছে। তদ্ধেতু তার সঙ্গে কোনো প্রকার উপোসথ বা প্রবারণা কিংবা সংঘকর্মাদি করা বিনয়ানুরূপ নয়।” এভাবে অন্য প্রকারে আপত্তির লেশ গ্রহণ করে দোষারোপ করালে, দোষারোপকারী ভিক্ষুর কথায় কথায় ‘সংঘাদিশেষ’ অপরাধ হয়।</p>
<p>কোনো ভিক্ষু ‘থুল্লচ্চয়’ আপত্তিগ্রস্ত হবার পর তা দৃষ্ট হলে, সেই ‘থুল্লচ্চয়’ আপত্তিকে ‘থুল্লচ্চয়’ আপত্তি… ‘পাচিত্তিয়’ আপত্তি… ‘পাটিদেসনীয়’ আপত্তি… ‘দুক্কট’ আপত্তি… ‘দুব্ভাসিত’ আপত্তি… ‘সংঘাদিশেষ’ আপত্তি বলে দৃষ্ট হওয়া সত্ত্বেও উক্ত ভিক্ষুকে ‘পারাজিকা’ অপরাধ দ্বারা যদি কোনো ভিক্ষু অন্যের মাধ্যমে এরূপে দোষারোপ করালে “সেই ভিক্ষু ‘পারাজিকা’ অপরাধগ্রস্ত হয়েছে। তদ্ধেতু তার সঙ্গে কোনো প্রকার উপোসথ বা প্রবারণা কিংবা সংঘকর্মাদি করা বিনয়ানুরূপ নয়।” এভাবে অন্য প্রকারে আপত্তির লেশ গ্রহণ করে দোষারোপ করালে, দোষারোপকারী ভিক্ষুর কথায় কথায় ‘সংঘাদিশেষ’ অপরাধ হয়।</p>
<p>কোনো ভিক্ষু ‘পাচিত্তিয়’ অপরাধগ্রস্ত হবার পর তা দৃষ্ট হলে, সেই ‘পাচিত্তিয়’ অপরাধকে ‘পাচিত্তিয়’ অপরাধ… ‘পাটিদেসনীয়’ অপরাধ… ‘দুক্কট’ অপরাধ… দুব্ভাসিত অপরাধ বলে দৃষ্ট হওয়া সত্ত্বেও উক্ত ভিক্ষুকে ‘পারাজিকা’ অপরাধ দ্বারা যদি কোনো ভিক্ষু অন্যের মাধ্যমে এরূপে দোষারোপ করালে “সেই ভিক্ষু ‘পারাজিকা’ অপরাধগ্রস্ত হয়েছে। তদ্ধেতু তার সঙ্গে কোনো প্রকার উপোসথ বা প্রবারণা কিংবা সংঘকর্মাদি করা বিনয়ানুরূপ নয়।” এভাবে অন্য প্রকারে আপত্তির লেশ গ্রহণ করে দোষারোপ করালে, দোষারোপকারী ভিক্ষুর কথায় কথায় ‘সংঘাদিশেষ’ অপরাধ হয়।</p>
<p>কোনো ভিক্ষু ‘দুব্ভাসিত’ আপত্তিগ্রস্ত হবার তা দৃষ্ট হলে, সেই ‘দুব্ভাসিত’ আপত্তিকে ‘দুব্ভাসিত’ আপত্তি… ‘সংঘাদিশেষ’ আপত্তি… ‘থুল্লচ্চয়’ আপত্তি… ‘পাচিত্তিয়’ আপত্তি… ‘পাটিদেসনীয়’ আপত্তি… ‘দুক্কট’ আপত্তি বলে দৃষ্ট হওয়া সত্ত্বেও উক্ত ভিক্ষুকে ‘পারাজিকা’ অপরাধ দ্বারা যদি কোনো ভিক্ষু অন্যের মাধ্যমে এরূপে দোষারোপ করালে “সেই ভিক্ষু ‘পারাজিকা’ অপরাধগ্রস্ত হয়েছে। তদ্ধেতু তার সঙ্গে কোনো প্রকার উপোসথ বা প্রবারণা কিংবা সংঘকর্মাদি করা বিনয়ানুরূপ নয়।” এভাবে অন্য প্রকারে আপত্তির লেশ গ্রহণ করে দোষারোপ করালে, দোষারোপকারী ভিক্ষুর কথায় কথায় ‘সংঘাদিশেষ’ অপরাধ হয়।</p>
<p><a class='ref msdiv' id='msdiv408' href='#msdiv408'>Msdiv 408</a>অনাপত্তি : ভুলবশত অবগত না হয়ে স্বয়ং নিজে নিন্দা করলে কিংবা অপরের দ্বারা নিন্দা করালে, উন্মাদ হয়ে নিন্দা করলে এবং আদিকর্মিকের অনাপত্তি।</p>
<p>[নির্দোষ ভিক্ষুকে দোষারোপ সম্বন্ধীয় দ্বিতীয় শিক্ষাপদ]</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
