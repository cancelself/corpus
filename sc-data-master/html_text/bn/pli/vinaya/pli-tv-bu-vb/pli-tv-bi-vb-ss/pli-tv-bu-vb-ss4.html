<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-ss4' lang='bn'>
<header>
<ul>
<li class='division'>বিনয়পিটকে</li>
<li>সংঘাদিশেষ অধ্যায়</li>
</ul>
<h1>৪. কামসেবা যাচ্ঞা সম্পর্কীত শিক্ষাপদ</h1>
</header>
<h2>স্থান : শ্রাবস্তী</h2>
<p><a class='ref msdiv' id='msdiv290' href='#msdiv290'>Msdiv 290</a>সে সময়ে ভগবান বুদ্ধ শ্রাবস্তীর অনাথপিণ্ডিক কর্তৃক নির্মিত জেতবন আরামে বাস করতেছিলেন। ঐ সময়ে আয়ুষ্মান উদায়ী শ্রাবস্তীতে বহু গৃহস্থ কুলের চতুর্প্রত্যয় গ্রহণ করে কুলগুরু ছিলেন। এবং বহু গৃহস্থদের গৃহে যাতায়াত করতেন। সে সময়ে জনৈক মৃত ব্যক্তির স্ত্রী অভিরূপা, দর্শনীয়া ও অতি আনন্দ দায়িনী ছিলেন। অতঃপর আয়ুষ্মান উদায়ী পূবাহ্ন সময়ে চীবর পরিধান করে পাত্র-চীবর নিয়ে উক্ত স্ত্রীর আবাসে উপস্থিত হয়ে প্রজ্ঞাপ্ত আসনে উপবেশন করলেন। তখন সেই স্ত্রীলোক আয়ুষ্মান উদায়ীর নিকট উপস্থিত হয়ে উদায়ীকে অভিবাদন জ্ঞাপন করে একপাশে বসলেন। আয়ুষ্মান উদায়ী উপবিষ্ট সেই স্ত্রীলোককে ধর্মকথা দ্বারা সন্দর্শিত করলেন, কুশলধর্ম গ্রহণে সমর্থা করলেন, সর্দ্ধম আচরণের জন্য উৎসাহী করলেন এবং প্রীতি দান করলেন। তখন সেই স্ত্রীলোক ধর্মকথায় সন্দর্শিত, ধর্ম গ্রহণে সমর্থা, উৎসাহী এবং আনন্দিত হয়ে আয়ুষ্মান উদায়ীকে এরূপ বললেন,</p>
<p>“ভন্তে, বলুন, চতুর্প্রত্যয়ের মধ্যে আপনার কোনটি প্রয়োজন? যা আর্যকে আমরা দিতে সমর্থ।” এরূপ বলা হলে, আয়ুষ্মান উদায়ী সেই স্ত্রীলোককে বললেন, “হে ভগিনী, চতুর্প্রত্যয় আমাদের দুর্লভ নয়; অধিকন্তু যা আমাদের দুলর্ভ তাহাই আপনি প্রদান করুন।” “কী ভন্তে?” “মৈথুনধর্ম।” “ভন্তে, এটিই কি প্রয়োজন?” “হ্যাঁ ভগিনী, এটিই প্রয়োজন।” তখন সেই স্ত্রীলোক আয়ুষ্মান উদায়ীকে ‘আসুন ভন্তে’ বলে শয়নকক্ষে প্রবেশ করে দেহের বস্ত্রাদি ফেলে দিয়ে বিছানার উপর উত্তান হয়ে শুয়ে পড়লেন। অতঃপর আয়ুষ্মান উদায়ী শয়ন কক্ষে প্রবেশ করে সেই স্ত্রীলোকের নিকটে গিয়ে ‘কে এরূপ হীন, নিকৃষ্ট, দুর্গন্ধ, অশুচি ক্ষরিত স্ত্রীকে র্স্পশ করবে?’ এরূপ বলে থুথু নিক্ষেপ করে প্রস্থান করলেন।</p>
<p>অতঃপর সেই স্ত্রীলোক এ বলে নিন্দা, আন্দোলন ও ক্ষোভ প্রকাশ করতে লাগলেন যে, “এই শাক্যপুত্রীয় শ্রমণগণ অলজ্জী, দুঃশীল, মিথ্যাবাদী। আমরা এদেরকে ধর্মচারী, শমচারী, ব্রহ্মচারী, সত্যবাদী, শীলবান ও কল্যাণধর্মপরায়ণ বলে জানতাম। কিন্তু এখন দেখছি এদের শ্রমণত্ব নাই, ব্রহ্মচর্য নাই। এদের শ্রমণত্ব নষ্ট, ব্রহ্মচর্য নষ্ট। কোথায় এদের শ্রমণত্ব , কোথায় এদের ব্রহ্মচর্য? নিপাত যাক এদের শ্রমণত্ব, নিপাত যাক এদের ব্রহ্মচর্য। কী করে শ্রমণ উদায়ী আমার কছে মৈথুনধর্ম যাচ্ঞা করলেন? কেনই বা ‘আমাকে এরূপ হীন, নিকৃষ্ট, দুর্গন্ধ, অশুচি ক্ষরিত স্ত্রীকে স্পর্শ করবে’ বলে থুথু নিক্ষেপ করে প্রস্থান করলেন? আমি কি পাপী যে, আমার দেহ হতে দুর্গন্ধ ছড়াচ্ছে; যে কারণে আমাকে প্রত্যাখ্যান করলেন?” অন্যান্য স্ত্রীলোকেরাও এ বিষয়ে অবগত হয়ে নিন্দা, আন্দোলন ও ক্ষোভ প্রকাশ করতে লাগলেন। ভিক্ষুগণ, সেই স্ত্রীলোকদের নিন্দা, আন্দোলন ও ক্ষোভ প্রকাশ করতে শুনলেন। যে সকল ভিক্ষু অল্পেচ্ছু, সন্তুষ্টিপরায়ণ, লজ্জাশীল, অনুসন্ধিৎসু, শিক্ষাকামী তাঁরাও এটি শুনতে পেয়ে এ বলে নিন্দা আন্দোলন ও ভর্ৎসনা করতে লাগলেন, এ কেমন হীন আচরণ যে, আয়ুষ্মান উদায়ী কী করে মাতৃজাতির নিকটে কামসেবা দ্বারা নিজের পরিচর্যার কথা বলতে পারলেন?”</p>
<p>অতঃপর সেই ভিক্ষুগণ আয়ুষ্মান উদায়ীকে বহুভাবে নিন্দা ও ভর্ৎসনা করে এ বিষয়টি ভগবানকে জ্ঞাপন করলেন। তখন ভগবান বুদ্ধ এ হেতু, এ কারণে ভিক্ষুসংঘকে সমবেত করিয়ে আয়ুষ্মান উদায়ীকে জিজ্ঞাসা করলেন, “সত্যই কি উদায়ী, তুমি স্ত্রীলোকের নিকটে কামসেবা দ্বারা নিজেকে পরিচর্যার কথা বর্ণনা করেছ?”</p>
<p>“হ্যাঁ ভগবান, তা সত্য বটে।”</p>
<p>ভগবান বুদ্ধ অত্যন্ত নিন্দা করে বললেন, “মোঘপুরুষ, এটি তোমার পক্ষে অনুপযুক্ত, অশ্রমণোচিত, অগ্রহণযোগ্য, অশোভনীয় এবং অকরণীয় কার্য হয়েছে। কী করে তুমি মাতৃজাতির কাছে কামসেবা দ্বারা নিজের পরিচর্যার কথা বলতে পারলে? হে মোঘপুরুষ, আমার দ্বারা কি বহু প্রকারে বিরাগের ধর্ম দেশিত হয় নাই? যা সরাগের ধর্ম নয়, বিসংযোগের ধর্ম দেশিত হয় নাই? যা সসংযোগের ধর্ম নয়, অনুপাদানের ধর্ম দেশিত হয় নাই? যা স-উপাদানের ধর্ম নয়!”</p>
<p>“হে মোঘপুরুষ, মৎ-কর্তৃক যেখানে বিরাগের ধর্ম দেশিত হয়েছে, কেন তুমি সেখানে সরাগের বিষয়ে চিন্তা করবে? যেখানে বিসংযোগের ধর্ম দেশিত হয়েছে, কেন সেখানে সংযোগের বিষয়ে চিন্তা করবে? যেখানে অনুপাদানের ধর্ম দেশিত হয়েছে, কেন সেখানে স-উপাদানের বিষয়ে চিন্তা করবে?”</p>
<p>“হে মোঘপুরুষ, নিশ্চয়ই মৎ-কর্তৃক অনেক প্রকারে রাগ-বিরাগের ধর্ম, মদ-বশীভূতকরণ, পিপাসা-বিনয় (আসক্তি দমন), আলয় সমুদ্ঘাত (আকাঙ্ক্ষার মূলোৎপাটন), ভবচক্রে উচ্ছেদ, তৃষ্ণাক্ষয়, বিরাগ, নিরোধ এবং নির্বাণের ধর্ম দেশিত হয়েছে।”</p>
<p>“হে মোঘপুরুষ, মৎ-কর্তৃক অনেক প্রকারে কামের প্রহান (পরিহার) সম্বন্ধে ব্যাখ্যা করা হয়েছে, কামসংজ্ঞার পরিজ্ঞা সম্বন্ধে ব্যাখ্যা করা হয়েছে, কামপিপাসার প্রতিবিনয় (দমন) সম্বন্ধে ব্যাখ্যা করা হয়েছে এবং কাম যন্ত্রণার উপশম সম্বন্ধেও বিশেষরূপে ব্যাখ্যা করা হয়েছে।”</p>
<p>“হে মোঘপুরুষ, তোমার এরূপ কার্যে কিছুতেই অপ্রসন্নদের প্রসন্নতা উৎপাদনে এবং প্রসন্নদের প্রসন্নতা বৃদ্ধির সহায়ক নয়। অধিকন্তু, মোঘপুরুষ, এটি অপ্রসন্নদের অপ্রসন্নতা বৃদ্ধি এবং প্রসন্নদের কারো কারো মনে অন্যথাভাব আনয়নে সহায় হবে।”</p>
<p>অতঃপর ভগবান আয়ুষ্মান উদায়ীকে এরূপে অনেক প্রকারে তিরস্কার করে চঞ্চলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা অত্যন্ত হিতকর, মঙ্গলদায়ক। সেহেতু হে ভিক্ষুগণ, আমি ভিক্ষুদের জন্য এই শিক্ষাপদ নির্দেশ করছি :</p>
<p><a class='ref msdiv' id='msdiv291' href='#msdiv291'>Msdiv 291</a>“যেই ভিক্ষু কামাসক্ত চিত্তে মৈথুন সেবন ইচ্ছায় স্ত্রীলোকের নিকট নিজের নানা প্রকার গুণ বর্ণনা করে বলে যে, ‘হে ভগিনী, যেই স্ত্রীলোক আমার ন্যায় শীলবান, কল্যাণ ধর্মপরায়ণ ও ব্রহ্মচারীকে এই মৈথুন পরিচর্যা দ্বারা সেবা করে, তার এই পরিচর্যাই অতি উত্তম, অতিশ্রেষ্ঠ ফল প্রদান করবে।’ এভাবে মৈথুন সেবনের গুণ বর্ণনা করলে সেই ভিক্ষুর ‘সংঘাদিশেষ’ আপত্তি হবে।”</p>
<p><a class='ref msdiv' id='msdiv292' href='#msdiv292'>Msdiv 292</a>‘যো পনাতি’ অর্থে যা যেরূপ,… অথবা মধ্যম ইত্যাদি ভিক্ষুকে বুঝায়।</p>
<p>‘ভিক্খূতি’ বলতে ভিক্ষান্নজীবী ভিক্ষু,… জ্ঞপ্তি চতুর্থ কর্মবাক্য দ্বারা উপসম্পদাপ্রাপ্ত ভিক্ষুকে বুঝায়। এস্থলে এই অর্থেই ভিক্ষু অভিপ্রেত।</p>
<p>‘ওতিন্নো’ বলতে অনুরক্ত, ভোগেচ্ছা, কাম-আসক্ত চিত্তকে বুঝায়।</p>
<p>‘বিপরিণতন্তি’ বলতে কামাসক্ত চিত্ত, দ্বেষযুক্ত চিত্ত এবং মোহযুক্ত চিত্তকে বিপথগামী চিত্ত বুঝায়। তবে এখানে কামাসক্ত চিত্তই অভিপ্রেত।</p>
<p>‘মাতুগামো’ বলতে মনুষ্যজাতীয়া স্ত্রীলোক বুঝায়। যক্ষী, প্রেতী অথবা তির্যগ্‌জাতীয় স্ত্রীকে নয়। যেই স্ত্রী বুদ্ধিমতী, দক্ষতাসম্পন্না, যে বিজ্ঞগণের ন্যায় উপলব্ধি করতে পারে কোনটি সুভাষিত বাক্য আর কোনটি দুর্ভাষিত বাক্য আর কোনটি ন্যায় আর কোনটি অন্যায় বাক্য।</p>
<p>‘মাতুগামস্স সন্তিকেতি’ অর্থে স্ত্রীলোকের নিকটে, স্ত্রীলোকের সমীপে।</p>
<p>‘অত্তকামন্তি’ বলতে নিজের আকাঙ্ক্ষা-হেতু, নিজের ইচ্ছাহেতু, স্বীয় অভিপ্রায়-হেতু এবং নিজের পরিচর্যা-হেতুকে বুঝায়।</p>
<p>‘এতদগ্গন্তি’ অর্থে এটি অগ্র, এটি শ্রেষ্ঠ, এটি মোক্ষ, এটি উত্তম এবং এটিই পরমোৎকৃষ্ট।</p>
<p>‘যাতি’ অর্থে ক্ষত্রিয়া, ব্রাহ্মণী, বৈশ্যা কিংবা শূদ্রজাতীয়া স্ত্রীলোককে বুঝায়।</p>
<p>‘মাদিসন্তি’ বলতে ক্ষত্রিয়, ব্রাহ্মণ, বৈশ্য অথবা শূদ্রজাতীয় পুরুষকে বুঝায়।</p>
<p>‘সীলবন্তন্তি’ বলতে প্রাণিহত্যা হতে প্রতিবিরতি, অদত্তগ্রহণ হতে প্রতিবিরতি, মিথ্যাভাষণ হতে প্রতিবিরতি।</p>
<p>‘কল্যাণধম্মো’ বলতে শীল ও ব্রহ্মচর্য পালন দ্বারা যেই ফল প্রদান করে, তাই কল্যাণধর্ম।</p>
<p>‘এতেন ধম্মেনাতি’ অর্থে মৈথুন পরিচর্যা দ্বারা।</p>
<p>‘পরিচরেয্যাতি’ অর্থে অভিরমিত করতে পারে।</p>
<p>‘মৈথুনুপসংহিতেনাতি’ বলতে মৈথুনধর্ম প্রতিসংযুক্ত দ্বারা।</p>
<p>‘সংঘাদিসেসাতি’ অর্থে যেই ভিক্ষু অপরাধ করেন, তার অপরাধ মুক্তির জন্যে ভিক্ষুসংঘ কর্তৃক তাকে প্রথমে ‘পরিবাস কর্ম’, মধ্যভাগে ‘মানত্ত কর্ম’ প্রদান করা হয়, ‘মূলেপ্রতিকর্ষণ’ দেয়া হয় এবং শেষান্তে সংঘের মধ্যে ‘আহ্বান’ করেন। এই দণ্ডসমূহ একজন বা কয়েকজন ভিক্ষু দিতে পারেন না; সংঘ কর্তৃক দেয়া হয় বলে ‘সংঘাদিশেষ’ বলা হয়। সে জাতীয় দণ্ড কর্মের অন্তর্ভুক্ত আপত্তিসমূহকে তাই ‘সংঘাদিশেষ’ আপত্তি নামে অভিপ্রেত।</p>
<p><a class='ref msdiv' id='msdiv293' href='#msdiv293'>Msdiv 293</a>ভিক্ষু স্ত্রীকে স্ত্রী ধারণায় আসক্তচিত্তে স্ত্রীলোকের সমীপে নিজেকে মৈথুন পরিচর্যা দ্বারা সেবা করার কথা বর্ণনা করলে ভিক্ষুর ‘সংঘাদিশেষ’ অপরাধ হয়।</p>
<p>ভিক্ষু স্ত্রীকে সন্দেহ করে নপুংসক ধারণায় আসক্তচিত্তে স্ত্রীলোকের সমীপে নিজকে মৈথুন পরিচর্যা দ্বারা সেবা করার কথা বর্ণনা করলে ভিক্ষুর ‘থুল্লচ্চয়’ আপত্তি হয়।</p>
<p>ভিক্ষু নপুংসককে নপুংসক ধারণায় আসক্তচিত্তে নপুংসকের সমীপে নিজকে কাম পরিচর্যা দ্বারা সেবা করার কথা বর্ণনা করলে ভিক্ষুর ‘থুল্লচ্চয়’ আপত্তি হয়।</p>
<p>ভিক্ষু নপুংসককে সন্দেহবশত পুরুষ ধারণায়… তির্যগ্‌প্রাণী ধারণায়… স্ত্রী ধারণায় আসক্তচিত্তে নপুংসকের সমীপে নিজেকে মৈথুন পরিচর্যার দ্বারা সেবা করার কথা বর্ণনা করলে ভিক্ষুর ‘থুল্লচ্চয়’ আপত্তি হয়।</p>
<p>ভিক্ষু পুরুষকে পুরুষ বলে সন্দেহ করে তির্যগ্‌প্রাণীকে তির্যগ্‌প্রাণী ধারণায়… তির্যগ্‌প্রাণীকে তির্যগ্‌প্রাণী বলে সন্দেহ করে পুরুষকে স্ত্রী ধারণায়… পুরুষকে নপুংসক ধারণায়… পুরুষকে পুরুষ ধারণায় আসক্তচিত্তে তির্যগ্‌প্রাণীর নিকটে নিজেকে মৈথুন পরিচর্যা দ্বারা সেবা করার কথা বর্ণনা করলে ‘দুক্কট’ আপত্তি হয়।</p>
<p>ভিক্ষু দুজন স্ত্রীকে দুজন স্ত্রী ধারণায় আসক্তচিত্তে দুজন স্ত্রীলোকের সমীপে নিজেকে মৈথুন পরিচর্যা দ্বারা সেবা করার কথা বর্ণনা করলে একত্রে দুটি ‘সংঘাদিশেষ’ আপত্তি হয়।</p>
<p>ভিক্ষু স্ত্রী ও নপুংসক উভয়কে স্ত্রী ধারণায় আসক্তচিত্তে স্ত্রী ও নপুংসক উভয়ের নিকটে নিজেকে মৈথুন পরিচর্যা দ্বারা সেবা করার কথা বর্ণনা করলে ভিক্ষুর একটি ‘সংঘাদিশেষ’ ও একটি ‘দুক্কট’ আপত্তি হয়।</p>
<p><a class='ref msdiv' id='msdiv294' href='#msdiv294'>Msdiv 294</a>অনাপত্তি : চতুর্প্রত্যয় দ্বারা সেবা করতে বললে, উন্মাদ হলে এবং আদিকর্মিকের।</p>
<h3>বিনীত বত্থু, উদান গাথা</h3>
<p>“কীভাবে মোচিব বন্ধ্যাত্ব, কীরূপে লভিব আমি সন্তান?</p>
<p>কেমন করে হব প্রিয়া আর সৌভাগ্যবান?”</p>
<p>“কী আছে দিবার দান, কীরূপে করব আমি সম্মান?</p>
<p>কেমন করে পাব আমি স্বর্গে স্থান?”</p>
<h3>বিনীত বত্থু</h3>
<p><a class='ref msdiv' id='msdiv295' href='#msdiv295'>Msdiv 295</a>সে সময়ে অন্যতরা বন্ধ্যা স্ত্রীলোক গৃহে উপস্থিত ভিক্ষুকে এরূপ বললেন, “ভন্তে, কিরূপে আমি সন্তান লাভ করতে পারি?” “হে ভগিনী, অগ্রদান দিলে সন্তান লাভ করতে পারবে।” “ভন্তে, অগ্রদান কী?” “ভগিনী, মৈথুনধর্ম।” এটি বলাতে সেই ভিক্ষুর মনে এরূপ সন্দেহ উদিত হলো : “আমি কি ভগবান কর্তৃক প্রজ্ঞাপিত শিক্ষাপদের মধ্যে ‘সংঘাদিশেষ’ আপত্তিতে আপত্তিগ্রস্ত হয়েছি?” ভগবানকে এটি জ্ঞাত করলে ভগবান সেই ভিক্ষুকে বললেন, “হে ভিক্ষু, তুমি ‘সংঘাদিশেষ’ আপত্তিগ্রস্ত হয়েছ।”</p>
<p>সে সময়ে জনৈকা সন্তান জন্মদানে সমর্থা স্ত্রীলোক গৃহে উপস্থিত ভিক্ষুকে এরূপ বললেন, “ভন্তে, কী উপায়ে আমি পুত্রলাভ করতে পারি?” “হে ভগিনী, অগ্রদানের ফলে তুমি পুত্র লাভ করতে পারবে।” “ভন্তে, অগ্রদান কী?” “মৈথুনধর্ম, ভগিনী,” তা বলাতে সেই ভিক্ষুর মনে এরূপ সন্দেহ উদিত হলো : “আমি কি ভগবান কর্তৃক প্রজ্ঞাপিত শিক্ষাপদের মধ্যে ‘সংঘাদিশেষ’ আপত্তিতে আপত্তিগ্রস্ত হয়েছি?” ভগবানকে এ বিষয়ে জ্ঞাত করলে ভগবান সেই ভিক্ষুকে বললেন, “হে ভিক্ষু, তোমার ‘সংঘাদিশেষ’ আপত্তি হয়েছে।”</p>
<p>সে সময়ে জনৈকা স্ত্রী কুলে উপস্থিত ভিক্ষুকে এরূপ বললেন, “ভন্তে, কোন উপায়ে আমি স্বামীর প্রিয়া হতে পারব?” “ভগিনী, অগ্রদানের দ্বারা তুমি স্বামীর প্রিয়া হতে পারবে।” “ভন্তে, অগ্রদান কী?” “মৈথুনধর্ম।” এটি বলাতে সেই ভিক্ষুর মনে এরূপ সন্দেহ উদিত হলো : “আমি কি ভগবান কর্তৃক প্রজ্ঞাপিত শিক্ষাপদের মধ্যে ‘সংঘাদিশেষ’ আপত্তিতে আপত্তিগ্রস্ত হয়েছি?” ভগবানকে এটি জানালে, ভগবান সেই ভিক্ষুকে বললেন, “হে ভিক্ষু, তোমার ‘সংঘাদিশেষ’ অপরাধ হয়েছে।”</p>
<p>সে সময়ে অন্যতরা স্ত্রীলোক গৃহে উপস্থিত ভিক্ষুকে এরূপ বললেন, “ভন্তে, কী উপায়ে আমি সৌভাগ্যবান হতে পারি?” “ভগিনী, অগ্রদানের ফলে।” “ভন্তে, অগ্রদান কী?” “মৈথুনধর্ম ভগিনী,” এটি প্রকাশ করাতে তার মনে এরূপ সন্দেহ উদিত হলো : “আমি কি ভগবান কর্তৃক প্রজ্ঞাপিত শিক্ষাপদের মধ্যে ‘সংঘাদিশেষ’ আপত্তিতে আপত্তিগ্রস্ত হয়েছি?” ভগবানকে এ বিষয়ে জ্ঞাপন করলে ভগবান তাকে বললেন, “হে ভিক্ষু, তুমি ‘সংঘাদিশেষ’ দোষগ্রস্ত হয়েছ।”</p>
<p>সে সময়ে জনৈকা স্ত্রীলোক গৃহে উপস্থিত ভিক্ষুকে এরূপ বললেন, “ভন্তে, আমি আর্যকে কী দান দিতে পারি?” “অগ্রদান ভগিনী,” “ভন্তে, অগ্রদান কী?” “মৈথুনধর্ম, ভগিনী,” এটি প্রকাশ করাতে তার মনে এরূপ সন্দেহ উদিত হলো : “আমি কি ভগবান কর্তৃক প্রজ্ঞাপিত শিক্ষাপদের মধ্যে ‘সংঘাদিশেষ’ আপত্তিতে আপত্তিগ্রস্ত হয়েছি?” ভগবানকে এ বিষয়ে জ্ঞাপন করলে ভগবান তাকে বললেন, “হে ভিক্ষু, তুমি ‘সংঘাদিশেষ’ দোষগ্রস্ত হয়েছ।”</p>
<p>সে সময়ে অন্যতরা স্ত্রী গৃহে উপস্থিত ভিক্ষুকে এরূপ বললেন, “ভন্তে, কী দিয়ে আমি আর্যকে সেবা করতে পারি?” “অগ্রদানের দ্বারা ভগিনী।” “ভন্তে, অগ্রদান কী?” “মৈথুনধর্ম।” এরূপ বলাতে সেই ভিক্ষুর মনে এরূপ সন্দেহ উদিত হলো : “আমি কি ভগবান কর্তৃক প্রজ্ঞাপিত শিক্ষাপদের মধ্যে ‘সংঘাদিশেষ’ আপত্তিতে আপত্তিগ্রস্ত হয়েছি?” ভগবানকে এ বিষয়ে জ্ঞাপন করলে ভগবান তাকে বললেন, “হে ভিক্ষু, তুমি ‘সংঘাদিশেষ’ আপত্তিগ্রস্ত হয়েছ।’</p>
<p>সে সময়ে জনৈকা স্ত্রীলোক গৃহে উপস্থিত ভিক্ষুকে এরূপ বললেন, “ভন্তে, কোন উপায়ে সুগতি লাভ করা যায়?” “ভগিনী, অগ্রদানের ফলে সুগতি লাভ করা যায়।” “ভন্তে, অগ্রদান কী?” “মৈথুনধর্ম।” এটি প্রকাশ করাতে সেই ভিক্ষুর মনে এরূপ সন্দেহ উদিত হলো : “আমি কি ভগবান কর্তৃক প্রজ্ঞাপিত শিক্ষাপদের মধ্যে ‘সংঘাদিশেষ’ আপত্তিতে আপত্তিগ্রস্ত হয়েছি?” ভগবানকে এটি জ্ঞাত করলে ভগবান সেই ভিক্ষুকে বললেন, “হে ভিক্ষু, তুমি ‘সংঘাদিশেষ’ আপত্তি প্রাপ্ত হয়েছ।”</p>
<p class='endsutta'>কামসেবা যাচ্ঞা সম্পর্কীত শিক্ষাপদ সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
