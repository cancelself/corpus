<!DOCTYPE html>
<html>
<head>
<title></title>
<meta charset='UTF-8'>
<meta name='author' content='Siam Rath'>
</head>
<body>
<article id='sn46.33' lang='th'>
<header>
<ul>
<li class='division'>สังยุตตนิกาย</li>
<li>มหาวารวรรค</li>
<li>๒. โพชฌงคสังยุต</li>
<li>นิวรณวรรคที่ ๔</li>
</ul>
<h1>อุปกิเลสสูตร</h1>
<p class='subheading'>อุปกิเลสของทอง ๕ อย่าง</p>
</header>
<p><a class='th-num' id='th-num467' href='#th-num467'></a>ดูกรภิกษุทั้งหลาย อุปกิเลสของทอง ๕ อย่างนี้ เป็นเครื่องทำทองไม่ให้อ่อน ไม่ให้ความแก่การงาน ไม่ให้มีสีสุก ให้เปราะและให้ใช้การไม่ได้ดี อุปกิเลส ๕ อย่างเป็นไฉน?</p>
<p>ดูกรภิกษุทั้งหลาย เหล็กเป็นอุปกิเลสของทอง ทำทองไม่ให้อ่อน ไม่ให้ควรแก่การงาน ไม่ให้มีสีสุก ให้เปราะและให้ใช้การไม่ได้ดี. โลหะเป็นอุปกิเลสของทอง ทำทองไม่ให้อ่อน ฯลฯ ดีบุกเป็นอุปกิเลสของทอง ทำทองไม่ให้อ่อน ฯลฯ ตะกั่วเป็นอุปกิเลสของทอง ทำทองไม่ให้อ่อน ฯลฯ เงินเป็นอุปกิเลสของทอง ทำทองไม่ให้อ่อน ไม่ให้ควรแก่การงาน ไม่ให้มีสีสุก ให้เปราะและให้ใช้การไม่ได้ดี.</p>
<p>ดูกรภิกษุทั้งหลาย อุปกิเลสของทอง ๕ อย่างนี้แล เป็นเครื่องทำทองไม่ให้อ่อน ไม่ให้ควรแก่การงาน ไม่ให้มีสีสุก ให้เปราะและให้ใช้การไม่ได้ดี.</p>
<p>ดูกรภิกษุทั้งหลาย ฉันนั้นเหมือนกันแล อุปกิเลสของจิต ๕ อย่างนี้ เป็นเครื่องทำจิตไม่ให้นิ่มนวล ไม่ให้ควรแก่การงาน ไม่ให้ผุดผ่อง ให้เสียไปและไม่ให้ตั้งมั่นด้วยดี เพื่อความสิ้นอาสวะ. อุปกิเลส ๕ อย่างเป็นไฉน?</p>
<p>ดูกรภิกษุทั้งหลาย กามฉันทะเป็นอุปกิเลสของจิต เป็นเครื่องทำจิตไม่ให้นิ่มนวล ไม่ให้ควรแก่การงาน ไม่ให้ผุดผ่อง ให้เสียไปและไม่ให้ตั้งมั่นด้วยดีเพื่อความสิ้นอาสวะ. พยาบาทเป็นอุปกิเลสของจิต ถีนมิทธะเป็นอุปกิเลสของจิต…อุทธัจจกุกกุจจะเป็นอุปกิเลสของจิต… วิจิกิจฉา เป็นอุปกิเลสของจิต…</p>
<p>ดูกรภิกษุทั้งหลาย อุปกิเลสของจิต ๕ อย่างนี้แล เป็นเครื่องทำจิตไม่ให้นิ่มนวล ไม่ให้ควรแก่การงาน ไม่ให้ผุดผ่อง ให้เสียไปและไม่ให้ตั้งมั่นด้วยดีเพื่อความสิ้น อาสวะ.</p>
<p class='end'>จบ สูตรที่ ๓</p>
<footer>
<p><span class='author'>Siam Rath</span> translation.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
