<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thag16.9' lang='no'>
<header>
<ul>
<li class='division'>Brødrenes sanger</li>
<li class='subdivision'>Sanger med omkring tyve vers</li>
</ul>
<h1>16.9. Anuruddha</h1>
</header>
<blockquote class='gatha'>
<p><a class='ref kl' id='kl892' href='#kl892'>Lie 892</a>Han reiste fra sin far og sin mor,<br>
søster og bror, ja, hele slekten,<br>
han ga avkall på sansenes fryd:<br>
se, Anuruddha mediterer!</p>
<p><a class='ref kl' id='kl893' href='#kl893'>Lie 893</a>Med sang og dans ble han underholdt,<br>
med sølvklokkespill ble han vekket.<br>
Slik oppnådde han ingen renhet—<br>
han var henført av verdens gleder.</p>
<p><a class='ref kl' id='kl894' href='#kl894'>Lie 894</a>Han overvant dette! Og gleden<br>
fant han siden i Buddhas lære—<br>
han krysset de flommende stryk:<br>
se, Anuruddha mediterer!</p>
<p><a class='ref kl' id='kl895' href='#kl895'>Lie 895</a>Synlige former, lyder, smaker,<br>
dufter og fristende berøring—<br>
han krysset også slike flommer.<br>
Se, Anuruddha mediterer!</p>
<p><a class='ref kl' id='kl896' href='#kl896'>Lie 896</a>Alene kommer vismannen<br>
fra matrunden, og finner filler<br>
på dynga. Slik er Anuruddha—<br>
fri fra sinnets sorte strømmer.</p>
<p><a class='ref kl' id='kl897' href='#kl897'>Lie 897</a>Han samler, vasker, farger, syr<br>
en kappe av avfallsfillene,<br>
den omtenksomme Anuruddha—<br>
fri fra sinnets sorte strømmer.</p>
<p><a class='ref kl' id='kl898' href='#kl898'>Lie 898</a>Den som er full av begjær og lede<br>
og søker selskap for sitt hovmot,<br>
er kjennetegnet av ondskap og hat<br>
og all slags åndelig forurensning.</p>
<p><a class='ref kl' id='kl899' href='#kl899'>Lie 899</a>Den som er oppmerksom og nøysom,<br>
bekymringsløs og full av tilfredshet,<br>
som trives i sitt eget selskap<br>
og alltid trener flittig og ivrig,</p>
<p><a class='ref kl' id='kl900' href='#kl900'>Lie 900</a>er kjennetegnet av sinnets sunnhet<br>
som fører til strålende oppvåkning<br>
og fri alle sinnets sorte strømmer.<br>
Dette er sagt av den store seer!</p>
<p><a class='ref kl' id='kl901' href='#kl901'>Lie 901</a>Den uovertrufne Mesteren<br>
kjente min innerste tanke—<br>
han kom til meg på magisk vis<br>
i en skikkelse spunnet av ånd.</p>
<p><a class='ref kl' id='kl902' href='#kl902'>Lie 902</a>Min innerste tanke var åpen<br>
for Buddhas rene undervisning—<br>
han gleder seg over klarhet<br>
og fjernet all min forvirring!</p>
<p><a class='ref kl' id='kl903' href='#kl903'>Lie 903</a>Da han hadde gitt meg læren<br>
levde jeg lykkelig som munk—<br>
lærens kunnskaper ble mine!<br>
Buddhas vei er gått til ende.</p>
<p><a class='ref kl' id='kl904' href='#kl904'>Lie 904</a>Femogfemti år har passert<br>
siden jeg først satte meg ned.<br>
Femogtyve år er det siden<br>
jeg rykket latskapen opp med rot.</p>
<p><a class='ref kl' id='kl905' href='#kl905'>Lie 905</a>Han puster ikke mer.<br>
Vismannen har gått bort.<br>
Med ro i sinnet har han gått inn<br>
i den dype fred.</p>
<p><a class='ref kl' id='kl906' href='#kl906'>Lie 906</a>Han tålte alle smerter<br>
med fast og rolig sinn.<br>
Nå har Den Våkne funnet<br>
den store, lindrende frihet.</p>
<p><a class='ref kl' id='kl907' href='#kl907'>Lie 907</a>Aldri berøre, aldri mer se<br>
Den Vise, aldri mer høre<br>
den gode læren fra hans munn!<br>
Den Fullkomment Våkne har sluknet.</p>
<p><a class='ref kl' id='kl908' href='#kl908'>Lie 908</a>Det blir ingen ny tilværelse<br>
blant gudene—ikke frist meg!<br>
Livets og dødens sirkel er brutt,<br>
tilblivelsens vei gått til ende.</p>
<p><a class='ref kl' id='kl909' href='#kl909'>Lie 909</a>Den som i ett og samme øyeblikk<br>
kan se verdens tusen ansikter,<br>
som kjenner magi, fødsel og død,<br>
ser ånder når tiden er inne.</p>
<p><a class='ref kl' id='kl910' href='#kl910'>Lie 910</a>Jeg var Annabhara, en fattig<br>
som arbeidet med å bære mat.<br>
Jeg ga mat til Uparittha,<br>
den berømte eneboeren.</p>
<p><a class='ref kl' id='kl911' href='#kl911'>Lie 911</a>Så ble jeg født som en Sakiya—<br>
Anuruddha er navnet jeg fikk.<br>
Med sang og dans ble jeg underholdt,<br>
med sølvklokkespill ble jeg vekket.</p>
<p><a class='ref kl' id='kl912' href='#kl912'>Lie 912</a>Men jeg så Den Fullkomment Våkne,<br>
den tapre, fryktløse Mesteren!<br>
Til ham fikk jeg tillit. Jeg gikk ut<br>
i verden som en hjemløs munk.</p>
<p><a class='ref kl' id='kl913' href='#kl913'>Lie 913</a>Jeg ser mine tidligere liv<br>
og alle steder hvor jeg har bodd:<br>
jeg sto blant de trettitre guder<br>
som Sakka, gudenes konge,</p>
<p><a class='ref kl' id='kl914' href='#kl914'>Lie 914</a>syv ganger var jeg menneske-konge<br>
og hersket over store riker,<br>
erobret alle verdens hjørner,<br>
hersket over India!<br>
Uten vold og sverd var mitt styre—<br>
mitt våpen var rettferdighet.</p>
<p><a class='ref kl' id='kl915' href='#kl915'>Lie 915</a>Fjorten kretsløp fra fødsel til død<br>
—syv på jorden, syv i himmelen—<br>
minnes jeg, og vet hvor jeg bodde:<br>
gudenes verden husker jeg godt!</p>
<p><a class='ref kl' id='kl916' href='#kl916'>Lie 916</a>Jeg gikk inn i dyp meditasjon,<br>
jeg samlet meg om ett punkt i fred,<br>
sinnet mitt fant fullkommen ro,<br>
mitt indre øye strålte klart!</p>
<p><a class='ref kl' id='kl917' href='#kl917'>Lie 917</a>Jeg kjenner fødsel og død til bunns,<br>
hvordan skapninger kommer og går,<br>
ja, alle former for eksistens<br>
kjenner jeg i dyp meditasjon.</p>
<p><a class='ref kl' id='kl918' href='#kl918'>Lie 918</a>Jeg har tjent læremesteren—<br>
Buddhas vei er gått til ende.<br>
den tunge børen er lagt ned,<br>
roten til liv og død rykket opp.</p>
<p><a class='ref kl' id='kl919' href='#kl919'>Lie 919</a>Bambuslandsbyen i Vajjis land<br>
skal være mitt siste hvilested.<br>
I lunden der finner jeg lindring,<br>
fri fra sinnets sorte strømmer.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2006</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
