<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thag10.7' lang='no'>
<header>
<ul>
<li class='division'>Brødrenes sanger</li>
<li class='subdivision'>Sanger med ti vers</li>
</ul>
<h1>10.7. En annen ved navn Gotama</h1>
</header>
<blockquote class='gatha'>
<p><a class='ref kl' id='kl587' href='#kl587'>Lie 587</a>Man bør innse sitt eget beste<br>
og nøye betrakte Buddhas ord<br>
om hva som ansees som passende<br>
for en som har gått ut som munk:</p>
<p><a class='ref kl' id='kl588' href='#kl588'>Lie 588</a>Edle vennskap mellom brødre,<br>
å ta fatt på grundig trening<br>
og lydighet mot lærerne—<br>
dette sømmer seg for en munk.</p>
<p><a class='ref kl' id='kl589' href='#kl589'>Lie 589</a>Respekt for de våkne, aktelse<br>
for læren—slik det passer seg—<br>
ærbødighet overfor munker—<br>
dette sømmer seg for en munk.</p>
<p><a class='ref kl' id='kl590' href='#kl590'>Lie 590</a>God atferd; å kjenne sin plass;<br>
å leve rent og uklanderlig<br>
med et sterkt og befestet sinn—<br>
dette sømmer seg for en munk.</p>
<p><a class='ref kl' id='kl591' href='#kl591'>Lie 591</a>Å gjøre godt, å avstå fra ondt,<br>
å utstråle trygghet og ro,<br>
å øke sin innsikt i sinnet—<br>
dette sømmer seg for en munk.</p>
<p><a class='ref kl' id='kl592' href='#kl592'>Lie 592</a>En avsides bolig i skogen<br>
der stillhetens åndedrett høres<br>
og alt passer godt for en vismann—<br>
dette sømmer seg for en munk.</p>
<p><a class='ref kl' id='kl593' href='#kl593'>Lie 593</a>Moral og sann kunnskap om livet,<br>
å utforske verdens natur,<br>
dyp forståelse av sannheten—<br>
dette sømmer seg for en munk.</p>
<p><a class='ref kl' id='kl594' href='#kl594'>Lie 594</a>Å forstå forgjengeligheten<br>
ved seg selv, og ved verdens skjønnhet,<br>
å ikke hige mot verdslig fryd—<br>
dette sømmer seg for en munk.</p>
<p><a class='ref kl' id='kl595' href='#kl595'>Lie 595</a>Å utvikle oppmerksomhet,<br>
forskertrang, glede, pågangsmot,<br>
sinnslikevekt, konsentrasjon<br>
og sinnsro; under-gjerninger,<br>
evnen til overbevisning<br>
og overbevisningens kraft;<br>
den edle, åttedelte vei—<br>
dette sømmer seg for en munk.</p>
<p><a class='ref kl' id='kl596' href='#kl596'>Lie 596</a>Å fri seg fra lyster og begjær<br>
og alle sinnets sorte strømmer,<br>
å leve i fullstendig frihet—<br>
dette sømmer seg for en munk!</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2006</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
