<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thag15.1' lang='no'>
<header>
<ul>
<li class='division'>Brødrenes sanger</li>
<li class='subdivision'>Sanger med seksten vers</li>
</ul>
<h1>15.1. Kondañña den vise</h1>
</header>
<blockquote class='gatha'>
<p><a class='ref kl' id='kl673' href='#kl673'>Lie 673</a>Læren har en fantastisk smak!<br>
Jeg fikk stor tillit! Lidenskapen<br>
kan overvinnes fullt og helt,<br>
slik at man blir fullkomment fri.</p>
<p><a class='ref kl' id='kl674' href='#kl674'>Lie 674</a>Verden er full av vakre bilder,<br>
jordens sirkel stråler av skjønnhet<br>
som, slik jeg ser det, forstyrrer tanken<br>
og binder den fast til begjæret.</p>
<p><a class='ref kl' id='kl675' href='#kl675'>Lie 675</a>Som støv virvlet opp av vinden<br>
slås til marken av regndråpene,<br>
faller rastløse tanker til ro<br>
når man ser verden med visdom.</p>
<p><a class='ref kl' id='kl676' href='#kl676'>Lie 676</a>Flyktig er livet i sitt mangfold.<br>
Når man ser verden med visdom,<br>
lindres all sorg og lidelse.<br>
Dette er veien til frihet.</p>
<p><a class='ref kl' id='kl677' href='#kl677'>Lie 677</a>Livet er sammensatt av smerte.<br>
Når man ser verden med visdom,<br>
lindres all sorg og lidelse.<br>
Dette er veien til frihet.</p>
<p><a class='ref kl' id='kl678' href='#kl678'>Lie 678</a>Livet er utenfor din kontroll.<br>
Når man ser verden med visdom,<br>
lindres all sorg og lidelse.<br>
Dette er veien til frihet!</p>
<p><a class='ref kl' id='kl679' href='#kl679'>Lie 679</a>Jeg, Kondañña, vekket av Buddha,<br>
er full av glød og pågangsmot!<br>
Jeg er ferdig med fødsel og død—<br>
veien til oppvåkning er fullført.</p>
<p><a class='ref kl' id='kl680' href='#kl680'>Lie 680</a>Flom og snare, en kraftig påle,<br>
et fjell som er hardt å splintre:<br>
snaren er skåret, pålen hugget,<br>
klippen splintret, elven krysset!<br>
Den mediterende er fri—<br>
han har knust dødsrikets lenker.</p>
<p><a class='ref kl' id='kl681' href='#kl681'>Lie 681</a>En oppblåst og ustadig munk<br>
som går til dårlige venner,<br>
synker ned i den store flommen,<br>
overveldet av bølgene.</p>
<p><a class='ref kl' id='kl682' href='#kl682'>Lie 682</a>En ydmyk munk som aldri vakler<br>
men vokter seg selv med klokskap<br>
og holder seg med gode venner,<br>
han skal gjøre ende på smerten.</p>
<p><a class='ref kl' id='kl683' href='#kl683'>Lie 683</a>Armer og bein som tørre kvister,<br>
hver åre synlig under huden—<br>
en som er så nøysom med maten,<br>
har ikke dårlig utviklet sinn!</p>
<p><a class='ref kl' id='kl684' href='#kl684'>Lie 684</a>Bitt av klegg og stukket av mygg<br>
i den store, ville skogen<br>
er han som en krigselefant<br>
fremst i slaget: tålmodig og seig.</p>
<p><a class='ref kl' id='kl685' href='#kl685'>Lie 685</a>Jeg lengter ikke etter døden.<br>
Jeg klynger meg ikke til livet.<br>
Som tjeneren venter på sin lønn,<br>
venter jeg rolig på min tid.</p>
<p><a class='ref kl' id='kl686' href='#kl686'>Lie 686</a>Jeg lengter ikke etter døden.<br>
Jeg klynger meg ikke til livet.<br>
Med oppmerksom forståelse<br>
venter jeg rolig på min tid.</p>
<p><a class='ref kl' id='kl687' href='#kl687'>Lie 687</a>Jeg har tjent læremesteren—<br>
Buddhas vei er gått til ende.<br>
den tunge børen er lagt ned,<br>
roten til liv og død rykket opp.</p>
<p><a class='ref kl' id='kl688' href='#kl688'>Lie 688</a>Det jeg søkte og ønsket meg<br>
den gang jeg gikk ut som hjemløs,<br>
har jeg funnet. Målet er nådd!<br>
Hvorfor skal jeg bo sammen med noen?</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2006</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
