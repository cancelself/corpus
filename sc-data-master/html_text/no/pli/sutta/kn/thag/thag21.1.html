<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thag21.1' lang='no'>
<header>
<ul>
<li class='division'>Brødrenes sanger</li>
<li class='subdivision'>Den lengste sangen</li>
</ul>
<h1>21.1. Vangisa</h1>
</header>
<blockquote class='gatha'>
<p><a class='ref kl' id='kl1209' href='#kl1209'>Lie 1209</a>Og jeg som lot meg ordinere!<br>
Jeg som forlot mitt hjem som munk!<br>
Enda finnes vulgære tanker<br>
i dypet av mitt sorte sinn.</p>
<p><a class='ref kl' id='kl1210' href='#kl1210'>Lie 1210</a>Om fyrster med mektige buer,<br>
veltrente mesterskyttere,<br>
skulle omringe meg fullstendig<br>
i hærer på mange tusen …</p>
<p><a class='ref kl' id='kl1211' href='#kl1211'>Lie 1211</a>… og kvinner?—ikke engang kvinner<br>
i mengder, eller verre ting<br>
skulle fått meg til å skjelve!<br>
I læren er jeg vel befestet!</p>
<p><a class='ref kl' id='kl1212' href='#kl1212'>Lie 1212</a>For jeg har hørt av Buddha selv,<br>
av ham som stråler som solen,<br>
at dette er veien til lindring—<br>
gleden er stor i mitt hjerte!</p>
<p><a class='ref kl' id='kl1213' href='#kl1213'>Lie 1213</a>Du onde Død—om du angriper<br>
meg, som lever i Buddhas lære,<br>
får du igjen med samme mynt.<br>
Snu deg bort! Ikke møt mitt blikk!</p>
<p><a class='ref kl' id='kl1214' href='#kl1214'>Lie 1214</a>Lyst og ulyst jaget jeg bort.<br>
Hjemmelivet forsvant fra tanken.<br>
Begjærets krattskog er hugget ned—<br>
munkens sinn er en åpen lysning.</p>
<p><a class='ref kl' id='kl1215' href='#kl1215'>Lie 1215</a>Alt i himmelen og på jorden,<br>
alt som har krefter eller form,<br>
endres og brytes ned av alder—<br>
med slik viten vandrer den vise.</p>
<p><a class='ref kl' id='kl1216' href='#kl1216'>Lie 1216</a>Folk er bundet til livet av lyst:<br>
av alt de sanser og tenker på.<br>
Han som er sterk og urokkelig<br>
er fri, og kalles en vismann.</p>
<p><a class='ref kl' id='kl1217' href='#kl1217'>Lie 1217</a>Vanlige folk tenker urett<br>
og spekulerer forvirret:<br>
fri fra all ondskap og alle sekter<br>
blir man i sannhet en ekte munk.</p>
<p><a class='ref kl' id='kl1218' href='#kl1218'>Lie 1218</a>Den vise som vandrer godt konsentrert,<br>
ærlig og uten grådighet,<br>
finner lindring på fredens vei<br>
og avventer den siste time.</p>
<p><a class='ref kl' id='kl1219' href='#kl1219'>Lie 1219</a>Fordriv ditt hovmot, Gotamas sønn—<br>
vend deg bort fra stolthetens vei!<br>
Den som forviller seg den veien<br>
skal angre i lange tider!</p>
<p><a class='ref kl' id='kl1220' href='#kl1220'>Lie 1220</a>Folk sviner seg til med sladder—<br>
ved hovmot dras de mot helvete!<br>
Og når de har nådd pinens kjerne,<br>
jamrer de innbilske lenge.</p>
<p><a class='ref kl' id='kl1221' href='#kl1221'>Lie 1221</a>Men <i>den</i> munken sørger ikke<br>
som seiret og nådde sitt mål.<br>
Ære og lykke nyter han<br>
og kalles med rette: en som <i>ser</i>.</p>
<p><a class='ref kl' id='kl1222' href='#kl1222'>Lie 1222</a>Vær derfor trygg og besluttsom,<br>
vær flittig, energisk og ren<br>
etter at begjær og sløvhet,<br>
rastløshet, hat og uvisshet<br>
er borte med hovmot og stolthet!<br>
Med visdom skal målet oppnås.</p>
<p><a class='ref kl' id='kl1223' href='#kl1223'>Lie 1223</a>Jeg gløder av sanselig begjær!<br>
Sinnet mitt brenner opp! Å, gi meg<br>
noe som lindrer, vær så snill!<br>
Hjelp meg, du Gotamas ætling!</p>
<p><a class='ref kl' id='kl1224' href='#kl1224'>Lie 1224</a>Sinnet ditt brenner opp fordi<br>
dine inntrykk er forvrengte—<br>
unngå forestillingen du har<br>
om ”skjønnhet knyttet til begjær”.</p>
<p><a class='ref kl' id='kl1224a' href='#kl1224a'>Lie 1224a</a>Se alle deler av kropp og sinn<br>
som Annet og ikke som Selv—<br>
se dem som noe vondt! Finn lindring,<br>
ikke brenn deg igjen og igjen.</p>
<p><a class='ref kl' id='kl1225' href='#kl1225'>Lie 1225</a>Meditér over det urene<br>
med konsentrert og samlet sinn—<br>
vær oppmerksom på kroppen din,<br>
øv en holdning som dreper lysten,</p>
<p><a class='ref kl' id='kl1226' href='#kl1226'>Lie 1226</a>og innse alle tings flyktighet.<br>
Rykk opp hovmotet med roten!<br>
Når du har innsett hva hovmot er,<br>
skal du vandre med indre ro.</p>
<p><a class='ref kl' id='kl1227' href='#kl1227'>Lie 1227</a>All vår tale bør være slik<br>
at vi ikke piner oss selv<br>
og heller ikke skader andre!<br>
Dette er ekte veltalenhet.</p>
<p><a class='ref kl' id='kl1228' href='#kl1228'>Lie 1228</a>Vi bør tale vennlig til andre<br>
slik at vi bringer dem glede.<br>
Den som taler uten ondskap<br>
er behagelig å lytte til.</p>
<p><a class='ref kl' id='kl1229' href='#kl1229'>Lie 1229</a>Sann tale er udødelig!<br>
Denne loven gjelder evig.<br>
Sannhet, mening og rettmessighet<br>
er grunnen den gode står på.</p>
<p><a class='ref kl' id='kl1230' href='#kl1230'>Lie 1230</a>Den Våknes ord er fredens tale,<br>
tale som fører til lindring<br>
og gjør ende på alt som gjør vondt.<br>
Denne talen er den beste.</p>
<p><a class='ref kl' id='kl1231' href='#kl1231'>Lie 1231</a>Dyp er hans visdom og innsikt.<br>
Kyndig er han i rett og galt.<br>
Sariputta den kunnskapsrike<br>
gir Buddhas lære til munkene.</p>
<p><a class='ref kl' id='kl1232' href='#kl1232'>Lie 1232</a>Kort og fyndig—eller i detalj:<br>
Mangfoldig er hans undervisning!<br>
Hans språk er presist, og røsten<br>
er uttrykksfull som svarttrostens sang.</p>
<p><a class='ref kl' id='kl1233' href='#kl1233'>Lie 1233</a>Mens han taler, lytter munkene<br>
til hans søte, velklingende røst:<br>
glade blir de, og oppløftet—<br>
oppmerksomt låner de ham øre.</p>
<p><a class='ref kl' id='kl1234' href='#kl1234'>Lie 1234</a>I dag, på fullmånedagen,<br>
er fem hundre munker samlet<br>
i renhet: de har brutt alle bånd,<br>
høyt hevet over all forvirring.<br>
Tilværelsens beger har de tømt,<br>
seere er de—og vismenn.</p>
<p><a class='ref kl' id='kl1235' href='#kl1235'>Lie 1235</a>Som en regjerende keiser<br>
omgitt av sine ministere<br>
vandrer rundt den havomkransede<br>
jorden—sitt store imperium,</p>
<p><a class='ref kl' id='kl1236' href='#kl1236'>Lie 1236</a>er den store seierherren,<br>
han som fører karavanen,<br>
omgitt av vise disipler<br>
som har gått bort fra dødens vei.</p>
<p><a class='ref kl' id='kl1237' href='#kl1237'>Lie 1237</a>Alle er sønner av Mesteren!<br>
Her skramler ingen tomme tønner.<br>
Jeg hilser deg, du solens ætling—<br>
du som har splintret begjærets pil.</p>
<p><a class='ref kl' id='kl1238' href='#kl1238'>Lie 1238</a>Mer enn tusen brødre omgir<br>
ham som vandrer langs lykkens vei<br>
mens han underviser i læren—<br>
den lindrende som fjerner all frykt.</p>
<p><a class='ref kl' id='kl1239' href='#kl1239'>Lie 1239</a>De lytter til de plettfrie ord<br>
Den Fullkomment Våkne taler—<br>
og Buddha står der strålende<br>
foran brødrenes store skare.</p>
<p><a class='ref kl' id='kl1240' href='#kl1240'>Lie 1240</a>Du kalles en mektig elefant—<br>
Mester, av seerne er du best!<br>
Liksom en tung og gråblå sky<br>
bringer du oss lindrende regn.</p>
<p><a class='ref kl' id='kl1241' href='#kl1241'>Lie 1241</a>Fra sitt skyggefulle middagsskjul<br>
kom eleven ut for å skue<br>
sin læremester. Du store helt!<br>
Vangisa bøyer seg dypt for deg!</p>
<p><a class='ref kl' id='kl1242' href='#kl1242'>Lie 1242</a>Han overvant Maras forræderiske feller.<br>
Han sprengte sinnets stengsler.<br>
Se, han bryter alle bånd!<br>
Gavmildt deler han sin visdom med andre.</p>
<p><a class='ref kl' id='kl1243' href='#kl1243'>Lie 1243</a>Han viste oss mange forskjellige veier<br>
til å krysse den brølende floden.<br>
Udødeligheten er synlig for alle!<br>
Og seerne står urokkelige.</p>
<p><a class='ref kl' id='kl1244' href='#kl1244'>Lie 1244</a>Han bringer lys: så strålende klart<br>
at vi ser hvordan alt kan overvinnes.<br>
Da han hadde gjort det høyeste virkelig,<br>
underviste han de første fem.</p>
<p><a class='ref kl' id='kl1245' href='#kl1245'>Lie 1245</a>Og når læren er blitt så godt forklart—<br>
hvordan kan de som forstår synke ned<br>
i sløvhet? Tren derfor flittig, ærbødig<br>
her i Mesterens forsamling.</p>
<p><a class='ref kl' id='kl1246' href='#kl1246'>Lie 1246</a>Den ærverdige munk Kondañña,<br>
den første Våkne etter Buddha,<br>
dveler ofte i de ensomme,<br>
lykkebringende boliger.</p>
<p><a class='ref kl' id='kl1247' href='#kl1247'>Lie 1247</a>Alt en disippel kan oppnå<br>
ved å følge lærerens råd<br>
har han oppnådd; den kraftfulle<br>
som alltid trener iherdig.</p>
<p><a class='ref kl' id='kl1248' href='#kl1248'>Lie 1248</a>Med stor kraft, trefoldig kunnskap<br>
og innsikt i andres tanker<br>
bøyer Kondañña, Buddhas arving,<br>
seg dypt for Mesterens føtter.</p>
<p><a class='ref kl' id='kl1249' href='#kl1249'>Lie 1249</a>På fjellets lyse skråninger,<br>
omgitt av sine disipler,<br>
sitter han som la det vonde<br>
bak seg og overvant døden.</p>
<p><a class='ref kl' id='kl1250' href='#kl1250'>Lie 1250</a>Den mektige Moggalana<br>
utforsket med sitt skarpe sinn<br>
disiplenes tanker: og han så<br>
at de strålte i frihetens lys.</p>
<p><a class='ref kl' id='kl1251' href='#kl1251'>Lie 1251</a>Slik omgir de ham—Gotama,<br>
den vise med trefoldig kunnskap,<br>
rik på gode egenskaper,<br>
som snudde ryggen til lidelsen!</p>
<p><a class='ref kl' id='kl1252' href='#kl1252'>Lie 1252</a>Liksom månen stråler som solen<br>
når de mørke skyer forsvinner,<br>
slik overstråler du, min Mester,<br>
alle mennesker med ditt ry.</p>
<p><a class='ref kl' id='kl1253' href='#kl1253'>Lie 1253</a>Beruset av diktning streifet vi<br>
viden omkring, fra landsby til by:<br>
da så vi den fullkomment Våkne<br>
som hadde nådd den andre bredden.</p>
<p><a class='ref kl' id='kl1254' href='#kl1254'>Lie 1254</a>Han underviste meg i læren,<br>
vismannen som la pinen bak seg.<br>
Etterpå lysnet gleden i oss—<br>
fast overbevisning oppsto!</p>
<p><a class='ref kl' id='kl1255' href='#kl1255'>Lie 1255</a>Jeg hørte om personligheten<br>
og dens faktorer, om sansene<br>
og om verdens elementer.<br>
Jeg lærte—og gikk ut som munk.</p>
<p><a class='ref kl' id='kl1256' href='#kl1256'>Lie 1256</a>Til beste for alle mennesker<br>
står <i>de</i> frem, som kjenner sannheten!<br>
For alle kvinner og alle menn<br>
som praktiserer <i>hans</i> lære!</p>
<p><a class='ref kl' id='kl1257' href='#kl1257'>Lie 1257</a>Ja, sannelig, for deres skyld<br>
nådde den vise sin oppvåkning—<br>
for brødrene og for søstrene<br>
som kjenner den rette veien.</p>
<p><a class='ref kl' id='kl1258' href='#kl1258'>Lie 1258</a>De fire edle sannheter<br>
er godt forklart av ham som ser—<br>
av Buddha, solens ætling, han<br>
som føler med alle som lever:</p>
<p><a class='ref kl' id='kl1259' href='#kl1259'>Lie 1259</a>lidelsen og dens årsaker,<br>
befrielsen fra lidelsen,<br>
den edle åttedelte vei<br>
som fører til lidelsens lindring.</p>
<p><a class='ref kl' id='kl1260' href='#kl1260'>Lie 1260</a>Dette er sagt slik som det er—<br>
og slik som det er har jeg sett det!<br>
Jeg har funnet den sanne mening—<br>
Buddhas vei er gått til ende.</p>
<p><a class='ref kl' id='kl1261' href='#kl1261'>Lie 1261</a>Dette var i sannhet velkomment<br>
for meg, som var i Buddhas nærvær!<br>
Av de gode ord som ble delt ut<br>
fikk jeg høre de aller beste.</p>
<p><a class='ref kl' id='kl1262' href='#kl1262'>Lie 1262</a>Jeg har oppnådd fullkommen visdom!<br>
Min høreevne er renset.<br>
Trefoldig er min kunnskap, og jeg<br>
kjenner andre menneskers sinn.</p>
<p><a class='ref kl' id='kl1263' href='#kl1263'>Lie 1263</a>Jeg spør den store læremesteren<br>
hvis visdom er ubegrenset<br>
og som skjærer bort all usikkerhet:<br>
En kjent munk døde i Aggalava—<br>
vel ansett var han! Jeg undres:<br>
Fant han tilslutt den sanne lindring?</p>
<p><a class='ref kl' id='kl1264' href='#kl1264'>Lie 1264</a>Nigrodhakappa var navnet du ga<br>
denne brahmanen, o, Mester!<br>
Han vandret så vidt omkring i sitt liv<br>
og hedret deg—slik søkte han innsikt<br>
med utrettelig pågangsmot,<br>
du seer av hva som er fast og sant!</p>
<p><a class='ref kl' id='kl1265' href='#kl1265'>Lie 1265</a>O, Sakiya! <i>Den</i> disippelens lodd<br>
ønsker vi alle å kjenne:<br>
Fortell om ham, du med fullkomment syn!<br>
Våre ører er skjerpet, vi lytter<br>
oppmerksomt til alt du sier—<br>
for du er vår store læremester.</p>
<p><a class='ref kl' id='kl1266' href='#kl1266'>Lie 1266</a>Skjær all vår uvisshet bort med roten!<br>
Er vår bror fullstendig sluknet?<br>
Si oss dette, du største av vismenn,<br>
du blant oss som skuer hele verden,<br>
du som ligner Sakka: guden<br>
som skuer klarsynt med tusen øyne!</p>
<p><a class='ref kl' id='kl1267' href='#kl1267'>Lie 1267</a>Uansett hvilke lenker som finnes,<br>
hvilke forblindelsens veier<br>
som slører våre sinn med uvisshet,<br>
opphører disse å eksistere<br>
ved ham som har nådd sannheten—<br>
for han har verdens skarpeste øyne.</p>
<p><a class='ref kl' id='kl1268' href='#kl1268'>Lie 1268</a>For hvis intet menneske noen gang<br>
skulle jage sinnets gifter,<br>
liksom vinden jager mørke skyer,<br>
ville hele verden vært hyllet inn<br>
i et tungt og håpløst mørke:<br>
Selv strålende menn ville vært dunkle!</p>
<p><a class='ref kl' id='kl1269' href='#kl1269'>Lie 1269</a>Men vise menn sprer strålende lysskinn!<br>
Derfor ser jeg deg, store helt,<br>
som én som får verden til å skinne!<br>
Vi kommer til deg, du som har innsikt:<br>
Kast lys over Kappas skjebne<br>
for oss i forsamlingen av brødre.</p>
<p><a class='ref kl' id='kl1270' href='#kl1270'>Lie 1270</a>Send oss i hast din prektige stemme,<br>
du praktfulle! Liksom svanen<br>
strekker hals og synger mykt og varsomt<br>
med stemme vakker og velklingende.<br>
Vi vil alle lytte til deg,<br>
du rettskafne, som følger den rette vei.</p>
<p><a class='ref kl' id='kl1271' href='#kl1271'>Lie 1271</a>Jeg oppfordrer ham som er helt renset<br>
og frigjort fra fødsel og død<br>
til å tale om den sanne lære:<br>
for blant vanlige folk er det ingen<br>
som følger sitt sanne ønske—<br>
men all <i>hans</i> handling er veloverveid!</p>
<p><a class='ref kl' id='kl1272' href='#kl1272'>Lie 1272</a>Denne din mest fullkomne forklaring<br>
er akseptert, du, fullkomment<br>
vise! Denne siste, ærbødige<br>
hilsen gir vi deg gladelig: Ikke<br>
svikter du eller bedrar oss,<br>
du som vet, og er så uendelig vis!</p>
<p><a class='ref kl' id='kl1273' href='#kl1273'>Lie 1273</a>Du som kjenner læren til bunns: Ikke<br>
svikter du eller bedrar oss,<br>
du som vet, og er så uendelig vis!<br>
Som jeg i sommerens hete lengter<br>
etter vann, står min lengsel nå<br>
etter dine ord! Å, la dem regne!</p>
<p><a class='ref kl' id='kl1274' href='#kl1274'>Lie 1274</a>Forgjeves var det ikke, livet<br>
den edle Nigrodhakappa<br>
førte—så målbevisst og fullt av lys?<br>
Fant han den sanne lindring i live,<br>
gikk han veien til ende? Tal—<br>
la oss høre! Er han fullkomment fri?</p>
<p><a class='ref kl' id='kl1275' href='#kl1275'>Lie 1275</a>Han skar bort alle spor av begjær<br>
etter dét vi navngir i våre sinn<br>
og dét som har form under fingrene:<br>
han krysset den mørke strømmen<br>
som dvelte truende i hans hjerte—<br>
og vandret hinsides fødsel og død.</p>
<p><a class='ref kl' id='kl1276' href='#kl1276'>Lie 1276</a>Store vismann! Jeg er tilfreds—<br>
jeg har lyttet til din tale.<br>
Ikke spurte jeg forgjeves—<br>
Mester! Du sviktet meg ikke!</p>
<p><a class='ref kl' id='kl1277' href='#kl1277'>Lie 1277</a>Han talte slik som han handlet,<br>
han var den Våknes disippel.<br>
Han skar over Dødens sterke nett—<br>
spent ut med svik og ondt bedrag.</p>
<p><a class='ref kl' id='kl1278' href='#kl1278'>Lie 1278</a>Kappiya så begynnelsen<br>
til det som binder oss, Mester!<br>
Døden er vond å passere—<br>
Kappiya krysset dødens strøm.</p>
<p><a class='ref kl' id='kl1279' href='#kl1279'>Lie 1279</a>Strålende fyrste, jeg hilser deg,<br>
du beste av menn—og din sønn,<br>
han som følger i dine fotspor<br>
som løveungen sin gylne far!</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2006</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
