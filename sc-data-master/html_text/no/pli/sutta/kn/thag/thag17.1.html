<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thag17.1' lang='no'>
<header>
<ul>
<li class='division'>Brødrenes sanger</li>
<li class='subdivision'>Sanger med omkring tretti vers</li>
</ul>
<h1>17.1. Phussa</h1>
</header>
<blockquote class='gatha'>
<p><a class='ref kl' id='kl949' href='#kl949'>Lie 949</a>Etter å ha sett de tilfredse<br>
munker med edle og faste sinn<br>
spurte Pandarasa Gotta,<br>
asketen, han som het Phussa:</p>
<p><a class='ref kl' id='kl950' href='#kl950'>Lie 950</a>Hva slags ønsker og intensjoner<br>
vil de ha, hvordan ter de seg,<br>
alle som kommer etter oss?<br>
Fortell meg hvordan fremtiden blir!<br>
Phussa svarte:</p>
<p><a class='ref kl' id='kl951' href='#kl951'>Lie 951</a>Lytt til det jeg sier deg nå,<br>
du som heter Pandarasa.<br>
Tenk grundig over mine ord,<br>
så skal jeg si deg hva som vil skje.</p>
<p><a class='ref kl' id='kl952' href='#kl952'>Lie 952</a>I fremtiden vil mange bli<br>
sinte, sta og uvennlige,<br>
hyklerske, sleipe og grådige<br>
i et kaos av doktriner!</p>
<p><a class='ref kl' id='kl953' href='#kl953'>Lie 953</a>De tror de har nådd lærens dyp<br>
mens de bare vasser på grunna,<br>
disse som er helt uten respekt<br>
for læren og for hverandre.</p>
<p><a class='ref kl' id='kl954' href='#kl954'>Lie 954</a>Mange farer og mye ondskap<br>
vil oppstå i fremtidens verden!<br>
Vår gode, velfunderte lære<br>
blir forurenset av dårer.</p>
<p><a class='ref kl' id='kl955' href='#kl955'>Lie 955</a>Blottet for gode egenskaper<br>
taler de pompøst til ordenen<br>
og øker sin makt og styrke—<br>
dumme, oppblåste pratmakere!</p>
<p><a class='ref kl' id='kl956' href='#kl956'>Lie 956</a>Men de kloke og rettferdige<br>
som taler godt til ordenen<br>
mister all sin makt og styrke<br>
i beskjeden unnfallenhet.</p>
<p><a class='ref kl' id='kl957' href='#kl957'>Lie 957</a>I fremtiden vil dumme munker<br>
ta imot gull og sølv og jord,<br>
husdyr, alle slags eiendeler,<br>
tjenere, slaver og slavinner.</p>
<p><a class='ref kl' id='kl958' href='#kl958'>Lie 958</a>Alltid fornærmet, ukonsentrert<br>
og ubehersket vil de gå rundt;<br>
arrogante, med nesa i sky<br>
og kranglevorne som aper!</p>
<p><a class='ref kl' id='kl959' href='#kl959'>Lie 959</a>Og de vil være overlegne<br>
og kledd i jålete blå kapper—<br>
svikefulle skravlebøtter<br>
som later som de er opplyste.</p>
<p><a class='ref kl' id='kl960' href='#kl960'>Lie 960</a>Med oljet hår og kokett blikk,<br>
sminket og malt med øyenskygge,<br>
vil de sprade i hovedgaten,<br>
kledd i elfenbenshvite kapper.</p>
<p><a class='ref kl' id='kl961' href='#kl961'>Lie 961</a>Den gule kappen—den som elskes<br>
av de frie, den vakre fanen<br>
arahanten bærer—skyr de,<br>
og lengter etter hvite klær!</p>
<p><a class='ref kl' id='kl962' href='#kl962'>Lie 962</a>De vil grafse etter vinning,<br>
de vil være dovne og slappe.<br>
Trette av skogens ensomhet<br>
vil de bo i landsbyene.</p>
<p><a class='ref kl' id='kl963' href='#kl963'>Lie 963</a>De som lever uriktig vil få<br>
høye inntekter og stor velstand—<br>
rundt <i>disse</i> vil dårlige munker<br>
sverme, <i>slike</i> vil bli respektert!</p>
<p><a class='ref kl' id='kl964' href='#kl964'>Lie 964</a>Men de som ikke har inntekter<br>
vil ikke lenger bli respektert—<br>
uansett hvor vise de er<br>
vil dårlige munker sky dem.</p>
<p><a class='ref kl' id='kl965' href='#kl965'>Lie 965</a>Også sin egen fane skyr de—<br>
den kobberfargede kappen!<br>
Noen bærer heller det hvite<br>
som tilhører andre sekter.</p>
<p><a class='ref kl' id='kl966' href='#kl966'>Lie 966</a>Det vil ikke lenger finnes<br>
respekt for den gule kappen—<br>
nei, ingen munker vil akte<br>
den edle, gulfargede kappen!</p>
<p><a class='ref kl' id='kl967' href='#kl967'>Lie 967</a>En slik grusom mangel på respekt<br>
var uhørt for elefanten,<br>
den som var fra seg av smerte,<br>
alvorlig såret av pilen.</p>
<p><a class='ref kl' id='kl968' href='#kl968'>Lie 968</a>Etter å ha sett den gule<br>
kappen, arahantenes fane,<br>
uttalte straks elefanten<br>
disse to nyttige versene:</p>
<p><a class='ref kl' id='kl969' href='#kl969'>Lie 969</a>“En som vil bære gul kappe<br>
men er fanget i det urene<br>
uten sannhet og selvdisiplin,<br>
fortjener ikke fargen gul!</p>
<p><a class='ref kl' id='kl970' href='#kl970'>Lie 970</a>Men en som er fri det urene<br>
og godt konsentrert om sin atferd<br>
kjenner sannhet og selvdisiplin,<br>
fortjener den gule kappen.”</p>
<p><a class='ref kl' id='kl971' href='#kl971'>Lie 971</a>Tosken som mangler oppførsel<br>
og bare følger sine innfall<br>
med flakkende, respektløst sinn<br>
fortjener ikke fargen gul!</p>
<p><a class='ref kl' id='kl972' href='#kl972'>Lie 972</a>Men en som har god oppførsel,<br>
er uten begjær, godt konsentrert<br>
og strålende ren i sinnet<br>
fortjener den gule kappen.</p>
<p><a class='ref kl' id='kl973' href='#kl973'>Lie 973</a>Den arrogante, overlegne<br>
tosken med dårlig oppførsel<br>
fortjener å bære hvit kappe.<br>
Hva skal vel han med den gule?</p>
<p><a class='ref kl' id='kl974' href='#kl974'>Lie 974</a>Ondsinnede munker og nonner<br>
uten respekt, fulle av hat,<br>
vil i fremtiden klandre den<br>
som har kjærlighet i sitt hjerte.</p>
<p><a class='ref kl' id='kl975' href='#kl975'>Lie 975</a>Selv om toskene blir opplært<br>
av gamle og erfarne munker,<br>
vil de ikke høre, men følge<br>
sin egen vilje hemningsløst.</p>
<p><a class='ref kl' id='kl976' href='#kl976'>Lie 976</a>Og selv med den beste opplæring<br>
har de ingen respekt for hverandre—<br>
de akter lite på lærerne,<br>
som en dårlig hest på kusken!</p>
<p><a class='ref kl' id='kl977' href='#kl977'>Lie 977</a>Slik vil ordenens fremtid bli!<br>
Slik vil munker og nonner være<br>
i atferd og i holdninger<br>
i den aller siste tiden.</p>
<p><a class='ref kl' id='kl978' href='#kl978'>Lie 978</a>Men før denne tiden har kommet<br>
—en slik skremmende, grusom fremtid!—<br>
tal til hverandre med gode ord,<br>
vær respektfulle og vennlige!</p>
<p><a class='ref kl' id='kl979' href='#kl979'>Lie 979</a>Vis medfølelse og kjærlighet,<br>
god atferd og selvbeherskelse,<br>
vær ivrige og besluttsomme<br>
og alltid like energiske!</p>
<p><a class='ref kl' id='kl980' href='#kl980'>Lie 980</a>Når dere ser faren ved sløvhet<br>
og at flid er fredens grobunn—<br>
praktisér den åttedelte vei<br>
for å nå udødelighet!</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2006</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
