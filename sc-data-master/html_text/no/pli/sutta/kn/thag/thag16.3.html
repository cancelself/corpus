<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thag16.3' lang='no'>
<header>
<ul>
<li class='division'>Brødrenes sanger</li>
<li class='subdivision'>Sanger med omkring tyve vers</li>
</ul>
<h1>16.3. Telakani</h1>
</header>
<blockquote class='gatha'>
<p><a class='ref kl' id='kl747' href='#kl747'>Lie 747</a>I lange netter strevde tanken:<br>
Hva er sannhet? Hvor finnes den?<br>
Fred fant jeg ikke, selv om jeg<br>
spurte asketer og brahmaner:</p>
<p><a class='ref kl' id='kl748' href='#kl748'>Lie 748</a>Hvem har nådd den andre bredden?<br>
Hvem har kastet seg ut i det evige?<br>
Hvilken lære skal jeg godta<br>
som den største, dypeste sannhet?</p>
<p><a class='ref kl' id='kl749' href='#kl749'>Lie 749</a>En krok hadde hektet seg fast<br>
i mitt hjerte. Jeg var som en fisk<br>
med agnet i magen; som trollet<br>
Vepacita bundet av Indra!</p>
<p><a class='ref kl' id='kl750' href='#kl750'>Lie 750</a>Jeg trekker all min smerte med meg,<br>
jeg er fanget i sorg og jammer.<br>
Hvem kan løse verdens lenker<br>
og la meg få våkne, fullt og helt?</p>
<p><a class='ref kl' id='kl751' href='#kl751'>Lie 751</a>Hvilken asket, hvilken brahman<br>
kan lære meg å bryte bånd?<br>
Hvilken lære kan gi meg fred<br>
og seire over alder og død?</p>
<p><a class='ref kl' id='kl752' href='#kl752'>Lie 752</a>Med tvilens kval som styrefjær<br>
og spiss av hovmotets styrke—<br>
stiv som staheten i mitt sinn<br>
flyr begjærets pil av gårde;</p>
<p><a class='ref kl' id='kl753' href='#kl753'>Lie 753</a>skutt fra grådighetens bue,<br>
forgiftet av misforståelser<br>
har den splittet brystet mitt; se,<br>
hvor dypt den står i mitt hjerte!</p>
<p><a class='ref kl' id='kl754' href='#kl754'>Lie 754</a>Slik, gjennomboret av alle feil<br>
jeg ikke kan legge fra meg<br>
og forført av fantasien,<br>
skjelver jeg som et blad i vinden.</p>
<p><a class='ref kl' id='kl755' href='#kl755'>Lie 755</a>Ikke før er mitt jeg oppstått,<br>
stekes det på sansenes bål;<br>
seks glødende berøringsflater<br>
har kroppen, hvor den enn ferdes.</p>
<p><a class='ref kl' id='kl756' href='#kl756'>Lie 756</a>Jeg vet ikke om noen lege<br>
som kan befri meg fra tvilens pil,<br>
—trekke med snor, skjære med kniv—<br>
lykkes med list eller styrke.</p>
<p><a class='ref kl' id='kl757' href='#kl757'>Lie 757</a>Og hvem kan befri meg fra pilen<br>
<i>uten</i> å skjære eller trekke?<br>
Hvem kan befri meg fra tvilens pil<br>
uten å skade mine lemmer?</p>
<p><a class='ref kl' id='kl758' href='#kl758'>Lie 758</a>Det kan bare lærens mester,<br>
han som rensker ut all slags gift!<br>
Når jeg faller i bunnløse dyp<br>
gir han meg hånden og drar meg opp.</p>
<p><a class='ref kl' id='kl759' href='#kl759'>Lie 759</a>Jeg har falt i en gjørmepøl<br>
full av klebrig råttenskap og skitt—<br>
aldri tømmes denne pølen<br>
for svik, sjalusi og doven stolthet!</p>
<p><a class='ref kl' id='kl760' href='#kl760'>Lie 760</a>Som en tordensky av bekymring,<br>
en kompakt storm av hemninger,<br>
blir han som er forknytt av begjær<br>
båret av misforståelsens vind.</p>
<p><a class='ref kl' id='kl761' href='#kl761'>Lie 761</a>Uvitenheten flommer over!<br>
Grådighet slynger seg, kveler alt!<br>
Hvem kan stoppe den ville flommen?<br>
Hvem kan skjære grådigheten bort?</p>
<p><a class='ref kl' id='kl762' href='#kl762'>Lie 762</a>Bygg en demning, min edle venn,<br>
for å holde flommen tilbake—<br>
før den treffer deg med et brøl<br>
og feller deg, som var du et tre.</p>
<p><a class='ref kl' id='kl763' href='#kl763'>Lie 763</a>Slik ble Buddha, med mektig visdom<br>
og skarer av vismenn, en mur—<br>
en demning mot min angst, mens jeg<br>
søkte trygghetens fjerne bredd.</p>
<p><a class='ref kl' id='kl764' href='#kl764'>Lie 764</a>“Ikke vær redd,” sa han til meg<br>
og rakte meg, der jeg snublet frem,<br>
en sterk og velbygget stige<br>
av lærens rene kjerneved.</p>
<p><a class='ref kl' id='kl765' href='#kl765'>Lie 765</a>Med denne stigen nådde jeg<br>
oppmerksomhetens høyeste tårn—<br>
derfra så jeg det som var skjult:<br>
Hvor opptatt alle er av seg selv!</p>
<p><a class='ref kl' id='kl766' href='#kl766'>Lie 766</a>Og jeg så den riktige veien.<br>
Og jeg så det ventende skipet.<br>
Jeg, som ikke ser blindt på meg selv,<br>
så den fjerneste breddens brygge.</p>
<p><a class='ref kl' id='kl767' href='#kl767'>Lie 767</a>Pilen, oppstått i mitt eget sinn,<br>
ut fra trangen til ny eksistens,<br>
har Mesteren fjernet. For dette<br>
viste han meg den ypperste vei!</p>
<p><a class='ref kl' id='kl768' href='#kl768'>Lie 768</a>Det som vokste i lange netter<br>
og bandt meg i mørke timer<br>
har Buddha løst og befridd meg fra,<br>
han som fjerner all gift i sinnet.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2006</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
