<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thag16.1' lang='no'>
<header>
<ul>
<li class='division'>Brødrenes sanger</li>
<li class='subdivision'>Sanger med omkring tyve vers</li>
</ul>
<h1>16.1. Adhimutta</h1>
</header>
<blockquote class='gatha'>
<p><a class='ref kl' id='kl705' href='#kl705'>Lie 705</a>For gull, eller til gudeoffer<br>
har vi drept mange mennesker:<br>
Alle sammen, hver eneste én,<br>
har de jamret og svettet av skrekk.</p>
<p><a class='ref kl' id='kl706' href='#kl706'>Lie 706</a>Du, derimot, er jo ikke redd—<br>
du ser så inderlig fornøyd ut!<br>
Hvor er all den jammer og klage<br>
som passer den faren du er i?</p>
<p><a class='ref kl' id='kl707' href='#kl707'>Lie 707</a>Sinnets smerte finnes ikke mer<br>
for den som ikke lengter, høvding!<br>
All redsel er overvunnet<br>
av den som har brutt alle lenker.</p>
<p><a class='ref kl' id='kl708' href='#kl708'>Lie 708</a>Når du bryter fødselssirkelen<br>
og ser alle ting slik de er,<br>
mister du all frykt for døden,<br>
ja, legger fra deg din tyngste bør.</p>
<p><a class='ref kl' id='kl709' href='#kl709'>Lie 709</a>Jeg praktiserer et edelt liv<br>
og følger den rette treningsvei.<br>
All dødsfrykt er sluknet i meg,<br>
slik febersykdom kjølner og slukner.</p>
<p><a class='ref kl' id='kl710' href='#kl710'>Lie 710</a>Jeg praktiserer et edelt liv<br>
og følger den beste treningsvei.<br>
Å være født gir ingen glede—<br>
det er som å drikke dødelig gift.</p>
<p><a class='ref kl' id='kl711' href='#kl711'>Lie 711</a>Den som går fri til den andre bredd<br>
av sinnets sorte, strie strømmer<br>
er tilfreds ved livets ende—<br>
som én som unnslapp bøddelen.</p>
<p><a class='ref kl' id='kl712' href='#kl712'>Lie 712</a>Den som fant den dypeste innsikt<br>
og som ikke lenger attrår verden,<br>
er som reddet fra et hus i brann—<br>
han sørger ikke over døden!</p>
<p><a class='ref kl' id='kl713' href='#kl713'>Lie 713</a>Uansett hva som skjer i verden<br>
—hva som finnes og hva som skal bli—<br>
skjer det uavhengig av guder.<br>
Dette sier den store vismann!</p>
<p><a class='ref kl' id='kl714' href='#kl714'>Lie 714</a>Den som forstår disse tingene<br>
slik som Buddha har forklart dem,<br>
kaster fra seg tilblivelsen<br>
som var den en glohet jernkule.</p>
<p><a class='ref kl' id='kl715' href='#kl715'>Lie 715</a>Jeg tenker ikke lenger: “Jeg var.”<br>
Jeg tenker ikke: “Jeg skal bli.”<br>
Eksistensens mangfold er flyktig—<br>
hvem har vel noen grunn til klage?</p>
<p><a class='ref kl' id='kl716' href='#kl716'>Lie 716</a>Den som ser tingene slik de er<br>
—oppstått på en naturlig måte,<br>
sammensatt av sine enkeltdeler—<br>
kjenner ingen redsel, høvding!</p>
<p><a class='ref kl' id='kl717' href='#kl717'>Lie 717</a>Den som i sin visdom ser verden<br>
som slettens gress og skogens trær,<br>
tenker: “Dette er ikke mitt!”<br>
og føler verken sorg eller tap.</p>
<p><a class='ref kl' id='kl718' href='#kl718'>Lie 718</a>Jeg trives ikke i kroppen min.<br>
Jeg er uinteressert i livet.<br>
Kroppen går snart i oppløsning,<br>
og aldri vil jeg bære en ny!</p>
<p><a class='ref kl' id='kl719' href='#kl719'>Lie 719</a>Så gjør akkurat hva dere vil<br>
med dette skallet av kjøtt og blod!<br>
Jeg skal vel ikke hate noen<br>
—eller elske—på grunn av dette!</p>
<p><a class='ref kl' id='kl720' href='#kl720'>Lie 720</a>Etter å ha hørt vismannen tale<br>
så kraftfullt og fryktinngytende,<br>
kastet de ville røverne<br>
knivene fra seg og sa:</p>
<p><a class='ref kl' id='kl721' href='#kl721'>Lie 721</a>Hva har du gjort, o ærverdige!<br>
Hva for en mektig lærer har du,<br>
fra hvem kommer denne læren<br>
som gir deg slik sorgløshet?<br>
Adhimutta svarte:</p>
<p><a class='ref kl' id='kl722' href='#kl722'>Lie 722</a>Den allvitende som ser alt<br>
og seirer, han er læreren min!<br>
Den store, medfølende mester,<br>
han som helbreder hele verden!</p>
<p><a class='ref kl' id='kl723' href='#kl723'>Lie 723</a>Han har gitt meg denne læren<br>
som fører til all smertes lindring—<br>
uovertruffen er hans lære,<br>
den som har gitt meg sorgløshet!</p>
<p><a class='ref kl' id='kl724' href='#kl724'>Lie 724</a>De ville røverne lyttet<br>
til vismannens gode ord—<br>
de kastet sine blanke kniver<br>
og tunge stokker flekket av blod:<br>
Noen av dem vendte seg bort<br>
fra ondskapens mørke gjerninger,<br>
noen snudde verden ryggen og ba<br>
om å få gå ut i hjemløshet.</p>
<p><a class='ref kl' id='kl725' href='#kl725'>Lie 725</a>Så sluttet de seg til brødrene<br>
og utviklet oppmerksomhet og sinnsro,<br>
forskertrang, glede, pågangsmot,<br>
sinnslikevekt og konsentrasjon;<br>
evnen til overbevisning<br>
og overbevisningens kraft.<br>
Og slik fant de den sanne visdom!<br>
Med oppløftet og lykkelig sinn<br>
og strålende klare ansikter<br>
berørte de lindringens kjølige kilde,<br>
det sanne og eneste mål!</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2006</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
