<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thag18.1' lang='no'>
<header>
<ul>
<li class='division'>Brødrenes sanger</li>
<li class='subdivision'>Sanger med førti vers</li>
</ul>
<h1>18.1. Kassapa den store</h1>
</header>
<blockquote class='gatha'>
<p><a class='ref kl' id='kl1051' href='#kl1051'>Lie 1051</a>Vandre ikke verdsatt av mengden!<br>
Sinnet blir slapt og ukonsentrert.<br>
Samvær med mange er smerte:<br>
den som ser dette holder seg vekk!</p>
<p><a class='ref kl' id='kl1052' href='#kl1052'>Lie 1052</a>Vær vis: oppsøk ikke de rike!<br>
Sinnet blir slapt og ukonsentrert.<br>
Den som grådig smaker på livet<br>
bommer på målet—den sanne fryd.</p>
<p><a class='ref kl' id='kl1053' href='#kl1053'>Lie 1053</a>Dere vet at ærbødig respekt<br>
er en farlig hengemyr!<br>
Tilbedelsens gave fra rikmenn<br>
kan vise seg dyr.<br>
Som en fin pil i kjøttet,<br>
svært vanskelig å fjerne,<br>
blir æren for den hovmodige:<br>
en falsk ledestjerne.</p>
<p><a class='ref kl' id='kl1054' href='#kl1054'>Lie 1054</a>Ned fra min hytte i fjellene<br>
gikk jeg for å få mat i byen.<br>
Der så jeg en spedalsk som spiste—<br>
hos ham stoppet jeg respektfullt.</p>
<p><a class='ref kl' id='kl1055' href='#kl1055'>Lie 1055</a>Med sin ene, råtnende hånd<br>
tilbød han meg en porsjon mat.<br>
Idet han slapp maten i bollen,<br>
fulgte en av fingrene med.</p>
<p><a class='ref kl' id='kl1056' href='#kl1056'>Lie 1056</a>Jeg satte meg ned inntil en mur<br>
og spiste maten jeg hadde fått:<br>
ingen avsky kjente jeg da<br>
mens jeg spiste—og ingen siden.</p>
<p><a class='ref kl' id='kl1057' href='#kl1057'>Lie 1057</a>En som nøyer seg med restemat<br>
og medisin av harsk urin,<br>
med treets krone som hytte<br>
og kappe sydd av skitne filler,<br>
en slik, som tar alt som det kommer,<br>
kan ferdes i frihet hvor han vil.</p>
<p><a class='ref kl' id='kl1058' href='#kl1058'>Lie 1058</a>Der hvor mange møter døden<br>
når de klatrer i steile skrenter,<br>
vandrer Buddhas arving med klar<br>
forståelse og oppmerksomhet.<br>
Ja, slik vandrer Kassapa rolig,<br>
styrket av sine indre krefter.</p>
<p><a class='ref kl' id='kl1059' href='#kl1059'>Lie 1059</a>Etter måltidet<br>
vandrer jeg, Kassapa,<br>
fjellets steile stier.<br>
Uten bånd<br>
mediterer jeg her—<br>
høyt over angst og redsel.</p>
<p><a class='ref kl' id='kl1060' href='#kl1060'>Lie 1060</a>Etter måltidet<br>
vandrer jeg, Kassapa,<br>
fjellets steile stier.<br>
Uten bånd<br>
mediterer jeg her—<br>
høyt over lystens flammeverden.</p>
<p><a class='ref kl' id='kl1061' href='#kl1061'>Lie 1061</a>Etter måltidet<br>
vandrer jeg, Kassapa,<br>
fjellets steile stier.<br>
Uten bånd<br>
mediterer jeg her—<br>
høyt over sinnets sorte strømmer.</p>
<p><a class='ref kl' id='kl1062' href='#kl1062'>Lie 1062</a>Overstrødd med moskusroser<br>
bølger høylandets saftige enger,<br>
elefantens trompetstøt slår mellom berg …<br>
—dette er min sjels vidstrakte fjell.</p>
<p><a class='ref kl' id='kl1063' href='#kl1063'>Lie 1063</a>Som tordenskyer står blåne bak blåne<br>
… og se det kjølige, friske skimmer<br>
av regn i de røde billenes vinger!<br>
—dette er min sjels vidstrakte fjell.</p>
<p><a class='ref kl' id='kl1064' href='#kl1064'>Lie 1064</a>Kledd i tordenskybankenes farge<br>
kneiser tinder som spir og tårn<br>
over elefantbrølets gjallende ekko …<br>
—dette er min sjels vidstrakte fjell.</p>
<p><a class='ref kl' id='kl1065' href='#kl1065'>Lie 1065</a>Åsenes skoger glitrer av regn<br>
og brer sitt løv over vismenn på vandring<br>
og påfugl som skriker i trekronene …<br>
—dette er min sjels vidstrakte fjell.</p>
<p><a class='ref kl' id='kl1066' href='#kl1066'>Lie 1066</a>Dette er nok,<br>
det er alt jeg behøver<br>
for å leve i meditasjon.<br>
Dette er alt<br>
en flittig munk behøver<br>
for å trene oppmerksomheten.</p>
<p><a class='ref kl' id='kl1067' href='#kl1067'>Lie 1067</a>Dette er nok,<br>
det er alt jeg behøver<br>
for å leve tilfreds som munk.<br>
Dette er alt<br>
en flittig munk behøver<br>
for å fordype seg i sinnet.</p>
<p><a class='ref kl' id='kl1068' href='#kl1068'>Lie 1068</a>Over åssider dekket av linblomster blå<br>
som regnskyer myldrer vingede skarer<br>
hyllet i brusende, glansfulle fjær …<br>
—dette er min sjels vidstrakte fjell.</p>
<p><a class='ref kl' id='kl1069' href='#kl1069'>Lie 1069</a>Fri fra byenes trengsel, befolket<br>
av hjort og gaseller i flokk—og fugl<br>
i fargesprakende, muntre mengder …<br>
—dette er min sjels vidstrakte fjell.</p>
<p><a class='ref kl' id='kl1070' href='#kl1070'>Lie 1070</a>Klare kilder og bekker perler<br>
rundt knivskarp stein—vannliljetjern<br>
svaler apens sorte fjes og slukker hjortens tørst …<br>
—dette er min sjels vidstrakte fjell.</p>
<p><a class='ref kl' id='kl1071' href='#kl1071'>Lie 1071</a>Ikke engang den vakreste musikk<br>
gir meg slik fryd og glede<br>
som når jeg dypt konsentrert og våkent<br>
skuer den sanne lærens natur!</p>
<p><a class='ref kl' id='kl1072' href='#kl1072'>Lie 1072</a>Hast ikke gjennom livet.<br>
Hold sindig avstand til andre.<br>
Streb ikke: med ro i hjertet<br>
skal du vandre.<br>
Den som grådig vil eie<br>
hver nytelse, hver lukt og smak,<br>
bommer på lykken: hans pil<br>
er kraftløs og svak.</p>
<p><a class='ref kl' id='kl1073' href='#kl1073'>Lie 1073</a>Nei, hast ikke gjennom livet—<br>
mist ikke målet av syne.<br>
Når kroppen verker av tretthet<br>
svinner konsentrasjonen bort.</p>
<p><a class='ref kl' id='kl1074' href='#kl1074'>Lie 1074</a>Ingen lærer seg selv å kjenne<br>
ved å slå om seg med Buddhas ord,<br>
kneise med nakken i hovmod<br>
og tro: “Derfor er <i>jeg</i> den beste!”</p>
<p><a class='ref kl' id='kl1075' href='#kl1075'>Lie 1075</a>En slik tosk er ikke bedre<br>
enn andre. Kun i sin innbilning!<br>
Aldri vil de forstandige<br>
rose den slags stivsinnethet.</p>
<p><a class='ref kl' id='kl1076' href='#kl1076'>Lie 1076</a>Men den som aldri skjelver eller<br>
røres av selvopptatte tanker<br>
om å være “best” eller “verst”<br>
eller “likeverdig med andre”,</p>
<p><a class='ref kl' id='kl1077' href='#kl1077'>Lie 1077</a>en slik vismann, uten hovmot,<br>
med styrke i sin gode atferd<br>
og med sinnet godt konsentrert,<br>
vil de vise alltid rose.</p>
<p><a class='ref kl' id='kl1078' href='#kl1078'>Lie 1078</a>Den som ikke respekterer<br>
sine brødre i Buddhas orden,<br>
er like langt fra sannheten<br>
som himmelen er fra jorden.</p>
<p><a class='ref kl' id='kl1079' href='#kl1079'>Lie 1079</a>De som har fullkomment etablert<br>
selvrespekt og respekt for andre,<br>
har modnet i den edle veien.<br>
De skal aldri fødes igjen!</p>
<p><a class='ref kl' id='kl1080' href='#kl1080'>Lie 1080</a>En oppblåst og forfengelig munk<br>
kledd i en drakt sydd av filler<br>
er som en ape i løveham—<br>
han mangler storhet og utstråling.</p>
<p><a class='ref kl' id='kl1081' href='#kl1081'>Lie 1081</a>En som ikke er forfengelig,<br>
men forstandig og kontrollert,<br>
stråler i sin fillete drakt<br>
som en løve i fjellhulen.</p>
<p><a class='ref kl' id='kl1082' href='#kl1082'>Lie 1082</a>Alle de mektige gudene,<br>
den strålende og berømte<br>
forsamling av de ti tusen<br>
som hører til i Brahmas følge,</p>
<p><a class='ref kl' id='kl1083' href='#kl1083'>Lie 1083</a>bøyde seg i ærbødighet<br>
med håndflatene mot hverandre<br>
for den store mediterende<br>
lærens general, Sariputta.</p>
<p><a class='ref kl' id='kl1084' href='#kl1084'>Lie 1084</a>Hill deg, du edle menneske!<br>
Hill deg, du ypperste av menn!<br>
Det du mediterer over<br>
står høyt over vår forståelse.</p>
<p><a class='ref kl' id='kl1085' href='#kl1085'>Lie 1085</a>De Våknes dypeste innsikt<br>
er i sannhet vidunderlig—<br>
vi forstår den ikke, selv om<br>
vi kom hit med skarpslepne sinn.</p>
<p><a class='ref kl' id='kl1086' href='#kl1086'>Lie 1086</a>Da Kappina så gudene<br>
bøye seg i ærbødig hilsen<br>
for Sariputta, den verdige,<br>
lyste smilet opp ansiktet hans!</p>
<p><a class='ref kl' id='kl1087' href='#kl1087'>Lie 1087</a>Bortsett fra den Store Vismann selv,<br>
er ingen i hans gylne åker<br>
min like i å riste av seg<br>
mørkets tyngde. Jeg er den fremste.</p>
<p><a class='ref kl' id='kl1088' href='#kl1088'>Lie 1088</a>Jeg har tjent læremesteren—<br>
Buddhas vei er gått til ende.<br>
Den tunge børen er lagt ned,<br>
roten til liv og død rykket opp.</p>
<p><a class='ref kl' id='kl1089' href='#kl1089'>Lie 1089</a>Den enestående Gotama<br>
ristet av seg avhengigheten<br>
av kappe, mat og hvileplass,<br>
slik som en skinnende lotusblomst<br>
er uberørt av vanndråpene.<br>
Fra all eksistens er han forløst!</p>
<p><a class='ref kl' id='kl1090' href='#kl1090'>Lie 1090</a>Oppmerksomhet er vismannens hals.<br>
Overbevisning er hånden hans.<br>
Han som vet, har visdom til hode!<br>
Alltid skal han vandre lindret.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2006</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
