<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thag11.1' lang='no'>
<header>
<ul>
<li class='division'>Brødrenes sanger</li>
<li class='subdivision'>Sanger med elleve vers</li>
</ul>
<h1>11.1. Sankicca</h1>
</header>
<blockquote class='gatha'>
<p><a class='ref kl' id='kl597' href='#kl597'>Lie 597</a>Kjære barn—hvorfor bo her i skogen<br>
og fryse i regnet som en pjuskete fugl?<br>
I Verambha, vindenes grotte, finner du<br>
deilig ly og ensom ro.</p>
<p><a class='ref kl' id='kl598' href='#kl598'>Lie 598</a>Som vinden samler skyene<br>
i regntiden, samler jeg sinnet<br>
om ensomhet her i skogen:<br>
i ensomheten finner jeg ly.</p>
<p><a class='ref kl' id='kl599' href='#kl599'>Lie 599</a>Den svarte, urene kråka<br>
som bor og eter på likplassen<br>
gjør meg oppmerksom på kroppen—<br>
dens betydningsløse eksistens.</p>
<p><a class='ref kl' id='kl600' href='#kl600'>Lie 600</a>Den som ikke får beskyttelse<br>
og ikke beskytter andre,<br>
den munken lever sannelig godt!<br>
Han savner ingen sansegleder.</p>
<p><a class='ref kl' id='kl601' href='#kl601'>Lie 601</a>Klare kilder og bekker perler<br>
rundt knivskarp stein—vannliljetjern<br>
svaler apens sorte fjes og slukker hjortens tørst.<br>
Dette er min sjels vidstrakte fjell!</p>
<p><a class='ref kl' id='kl602' href='#kl602'>Lie 602</a>Jeg har bodd i dype skoger,<br>
jeg har bodd i kløfter og grotter.<br>
Jeg har bodd på ensomme steder<br>
der rovdyr jager om natten.</p>
<p><a class='ref kl' id='kl603' href='#kl603'>Lie 603</a>Men aldri har jeg følt noe hat<br>
eller sendt dem onde tanker—<br>
ikke: “Jeg vil drepe dem, slakte,<br>
pine dem, la dem lide vondt!”</p>
<p><a class='ref kl' id='kl604' href='#kl604'>Lie 604</a>Jeg har tjent læremesteren—<br>
Buddhas vei er gått til ende.<br>
Den tunge børen er lagt ned,<br>
roten til liv og død rykket opp.</p>
<p><a class='ref kl' id='kl605' href='#kl605'>Lie 605</a>Det jeg søkte og ønsket meg<br>
den gang jeg gikk ut som hjemløs,<br>
har jeg funnet. Målet er nådd!<br>
Alle lenker er splintret og knust!</p>
<p><a class='ref kl' id='kl606' href='#kl606'>Lie 606</a>Jeg lengter ikke etter døden.<br>
Jeg klynger meg ikke til livet.<br>
Som tjeneren venter på sin lønn,<br>
venter jeg rolig på min tid.</p>
<p><a class='ref kl' id='kl607' href='#kl607'>Lie 607</a>Jeg lengter ikke etter døden.<br>
Jeg klynger meg ikke til livet.<br>
Med oppmerksom forståelse<br>
venter jeg rolig på min tid.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2006</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
