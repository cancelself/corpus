<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thag13.1' lang='no'>
<header>
<ul>
<li class='division'>Brødrenes sanger</li>
<li class='subdivision'>Sanger med tretten vers</li>
</ul>
<h1>13.1. Sona Kolivisa</h1>
</header>
<blockquote class='gatha'>
<p><a class='ref kl' id='kl632' href='#kl632'>Lie 632</a>Høyt hedret i landet Anga<br>
var Sona, kongens kammerherre.<br>
Stor heder vant han i læren!<br>
Sona har seiret over smerten!</p>
<p><a class='ref kl' id='kl633' href='#kl633'>Lie 633</a>Kutt av fem bånd; kast fem lenker;<br>
dyrk sinnets fem gode krefter!<br>
Den som passerer de fem hindre<br>
kalles “Han som krysset strømmen”.</p>
<p><a class='ref kl' id='kl634' href='#kl634'>Lie 634</a>En munk som er hoven eller sløv<br>
og streber etter ytre gleder,<br>
når verken god atferd, visdom,<br>
konsentrasjon eller renhet.</p>
<p><a class='ref kl' id='kl635' href='#kl635'>Lie 635</a>For det som bør gjøres forblir ugjort<br>
og gjort blir det som ikke bør gjøres:<br>
i en som er hoven eller sløv<br>
vokser sinnets sorte strømmer.</p>
<p><a class='ref kl' id='kl636' href='#kl636'>Lie 636</a>Den som er flittig og alltid<br>
øver oppmerksomhet på kroppen,<br>
lar dét være, som bør være ugjort,<br>
men praktiserer det som bør gjøres.<br>
Disse våkne blir fullstendig fri<br>
fra sinnets mørke virvelstrømmer.</p>
<p><a class='ref kl' id='kl637' href='#kl637'>Lie 637</a>Vend ikke om! Gå den rette vei<br>
som læren peker ut for oss!<br>
Man bør spore seg selv til handling<br>
for å nå hjertets sanne hvile.</p>
<p><a class='ref kl' id='kl638' href='#kl638'>Lie 638</a>Da jeg anstrengte meg for mye<br>
fortalte han, Den Største Mester,<br>
lignelsen om harpens strenger.<br>
Han har i sannhet klare øyne!<br>
Etter å ha hørt hans tale<br>
levde jeg fornøyd etter læren.</p>
<p><a class='ref kl' id='kl639' href='#kl639'>Lie 639</a>Jeg øvde meg i konsentrasjon<br>
for å nå det høyeste mål.<br>
Jeg har gjennomskuet livet!<br>
Buddhas vei er gått til ende.</p>
<p><a class='ref kl' id='kl640' href='#kl640'>Lie 640</a>Den som ønsker å bli en hjemløs<br>
i lengsel etter ensomhet,<br>
etter å aldri volde skade<br>
men bryte lenkene til verden,</p>
<p><a class='ref kl' id='kl641' href='#kl641'>Lie 641</a>den som lengter etter å slukke<br>
alt begjær, og oppnå et klart blikk,<br>
—når han har sett hvordan sinnet<br>
møter verden gjennom sansene<br>
og hvordan disse farger sinnet,<br>
da kan han være fullkomment fri.</p>
<p><a class='ref kl' id='kl642' href='#kl642'>Lie 642</a>Den munk, hvis sinn er fullkomment fritt<br>
og rolig som en kjølig kulp,<br>
har ingenting å legge til:<br>
for ham er ingenting ugjort.</p>
<p><a class='ref kl' id='kl643' href='#kl643'>Lie 643</a>Liksom vinden aldri kan rokke<br>
en massiv og mektig klippe,<br>
kan ingen synlige former,<br>
lyder, smak, duft eller berøring,</p>
<p><a class='ref kl' id='kl644' href='#kl644'>Lie 644</a>verken kjære eller uvelkomne,<br>
få munkens sinn til å skjelve:<br>
Fri og ubundet betrakter han<br>
hvordan ting oppstår og blir borte.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2006</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
