<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thag10.3' lang='no'>
<header>
<ul>
<li class='division'>Brødrenes sanger</li>
<li class='subdivision'>Sanger med ti vers</li>
</ul>
<h1>10.3. Kappina den store</h1>
</header>
<blockquote class='gatha'>
<p><a class='ref kl' id='kl547' href='#kl547'>Lie 547</a>Når du ser inn i fremtiden<br>
—det gode som skjer, og det vonde—<br>
kan verken venn eller fiende<br>
se svakhet hos deg, om de leter!</p>
<p><a class='ref kl' id='kl548' href='#kl548'>Lie 548</a>Den som iherdig har utviklet<br>
meditasjon på åndedrettet<br>
og praktisert dette grundig<br>
slik Buddha har lært oss å gjøre,<br>
lyser opp verden, som månen<br>
når den unnslipper skyene.</p>
<p><a class='ref kl' id='kl549' href='#kl549'>Lie 549</a>Rent er mitt grenseløse sinn,<br>
det har en velutviklet klarhet!<br>
I sannhet er det opphøyet<br>
og stråler i alle retninger.</p>
<p><a class='ref kl' id='kl550' href='#kl550'>Lie 550</a>Den vise lever videre<br>
selv om han mister sin rikdom.<br>
Den rike kan ikke leve<br>
om han aldri oppnår visdom.</p>
<p><a class='ref kl' id='kl551' href='#kl551'>Lie 551</a>Visdommen vurderer hvert ord.<br>
Visdommen øker ditt omdømme.<br>
En som er venn med visdommen<br>
finner lykken, selv i lidelsen.</p>
<p><a class='ref kl' id='kl552' href='#kl552'>Lie 552</a>Denne læren gjelder evig<br>
og er ikke særlig merkelig:<br>
Den som er født, skal en gang dø—<br>
hva er det som er så rart med det?</p>
<p><a class='ref kl' id='kl553' href='#kl553'>Lie 553</a>For den som er født, er livet<br>
en sikker reise mot døden.<br>
Alle som er født, er døden nær:<br>
for slik er livets sanne natur.</p>
<p><a class='ref kl' id='kl554' href='#kl554'>Lie 554</a>Det som er nyttig for levende<br>
er nytteløst for de døde:<br>
Der er gråt—ikke ry, ingen goder,<br>
ingen ros fra munker og vismenn.</p>
<p><a class='ref kl' id='kl555' href='#kl555'>Lie 555</a>Gråten piner øyet og kroppen:<br>
skjønnhet, forstand og styrke svekkes<br>
til glede for dine fiender,<br>
til sorg for de som vil deg vel.</p>
<p><a class='ref kl' id='kl556' href='#kl556'>Lie 556</a>Derfor bør folk ønske de vise<br>
velkommen i sine hjem—<br>
de bæres av sin visdom, så lett<br>
som en båt krysser en dyp elv.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2006</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
