<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thag20.1' lang='no'>
<header>
<ul>
<li class='division'>Brødrenes sanger</li>
<li class='subdivision'>Sanger med omkring seksti vers</li>
</ul>
<h1>20.1. Moggallana den store</h1>
</header>
<blockquote class='gatha'>
<p><a class='ref kl' id='kl1146' href='#kl1146'>Lie 1146</a>I skogen bor vi, dypt tilfredse<br>
med maten vi får i gave.<br>
La oss knuse Dødens hærskarer!<br>
La oss konsentrere oss godt!</p>
<p><a class='ref kl' id='kl1147' href='#kl1147'>Lie 1147</a>I skogen bor vi, dypt tilfredse<br>
med maten vi får i gave.<br>
Vi knuser Dødens veldige hær<br>
som elefanten knuser ei stråhytte!</p>
<p><a class='ref kl' id='kl1148' href='#kl1148'>Lie 1148</a>Ved treets fot trener vi, glade<br>
for maten vi får i gave.<br>
La oss knuse Dødens hærskarer!<br>
La oss konsentrere oss godt!</p>
<p><a class='ref kl' id='kl1149' href='#kl1149'>Lie 1149</a>Ved treets fot trener vi, glade<br>
for maten vi får i gave.<br>
Vi knuser Dødens veldige hær<br>
som elefanten knuser ei stråhytte!</p>
<p><a class='ref kl' id='kl1150' href='#kl1150'>Lie 1150</a>Din lille skjeletthytte! Sydd<br>
sammen av sener og kjøtt—fy!<br>
Full av stank leker du dronning<br>
over den fremmede kroppen.</p>
<p><a class='ref kl' id='kl1151' href='#kl1151'>Lie 1151</a>Din haug med møkk, sydd inn i hud,<br>
din heks med klumper på brystet!<br>
Kroppen din har ni åpninger,<br>
og alltid lekker det fra dem!</p>
<p><a class='ref kl' id='kl1152' href='#kl1152'>Lie 1152</a>Kroppen din har ni lekkasjer,<br>
den stinker og er full av farer.<br>
Munken skyr det råtne legemet<br>
slik en renslig skyr stinkende møkk.</p>
<p><a class='ref kl' id='kl1153' href='#kl1153'>Lie 1153</a>Hvis andre folk hadde kjent deg<br>
på den måten <i>jeg</i> kjenner deg,<br>
ville de ha holdt seg borte<br>
slik man unngår kloakk i regnvær!</p>
<p><a class='ref kl' id='kl1154' href='#kl1154'>Lie 1154</a>Slik er det, ærverdige munk!<br>
Noen tråkker i kloakkpølen<br>
og synker, slik gamle stuter<br>
snubler og synker i gjørme.</p>
<p><a class='ref kl' id='kl1155' href='#kl1155'>Lie 1155</a>Den som tror at han kan male<br>
himmelen gul—eller i en<br>
annen farge—lager seg bare<br>
trøbbel og sviende nederlag.</p>
<p><a class='ref kl' id='kl1156' href='#kl1156'>Lie 1156</a>Sinnet er som himmelhvelvingen—<br>
fast og samlet, godt konsentrert.<br>
Du onde, angrip meg ikke!<br>
Da går det deg, som møll nær flammen!</p>
<p><a class='ref kl' id='kl1157' href='#kl1157'>Lie 1157</a>Se hvordan den malte dukken<br>
prøver å skjule sine sår,<br>
sin lidelse og råtne ondskap:<br>
i den finnes ingenting varig.</p>
<p><a class='ref kl' id='kl1157a' href='#kl1157a'>Lie 1157a</a>Se hvordan den malte figuren<br>
er pyntet med juvel-øreringer:<br>
Knoklene er trukket med hud<br>
som skinner innenfor vakre klær.</p>
<p><a class='ref kl' id='kl1157b' href='#kl1157b'>Lie 1157b</a>Føtter med rødlakkerte negler,<br>
ansikt smurt inn med kostbart pudder:<br>
Dette lurer en tosk, men ikke<br>
én som søker den andre bredden!</p>
<p><a class='ref kl' id='kl1157c' href='#kl1157c'>Lie 1157c</a>Kunstferdig flettet, skinnende hår<br>
og vipper og bryn farget med sort:<br>
Dette lurer en tosk, men ikke<br>
én som søker den andre bredden!</p>
<p><a class='ref kl' id='kl1157d' href='#kl1157d'>Lie 1157d</a>Som et glitrende sminkeskrin<br>
er den råtne kroppen smykket:<br>
dette lurer en tosk, men ikke<br>
én som søker den andre bredden!</p>
<p><a class='ref kl' id='kl1157e' href='#kl1157e'>Lie 1157e</a>Jegeren satte opp snaren,<br>
men hjorten gikk ikke i fellen.<br>
Vi spiser åtet og går vår vei<br>
mens hjortejegeren gråter.</p>
<p><a class='ref kl' id='kl1157f' href='#kl1157f'>Lie 1157f</a>Ødelagt er jegerens snare,<br>
og hjorten gikk ikke i fellen.<br>
Vi spiser åtet og går vår vei<br>
mens hjortejegeren sørger</p>
<p><a class='ref kl' id='kl1158' href='#kl1158'>Lie 1158</a>Å, fryktelige fortvilelse!<br>
Svart av sorg og skrekk var timen<br>
da Sariputta, den gode<br>
og innsiktsfulle, forlot oss.</p>
<p><a class='ref kl' id='kl1159' href='#kl1159'>Lie 1159</a>Verdens fenomener oppstår<br>
og blir borte. De varer ikke.<br>
Forgjengelige forsvinner de—<br>
lykken er å stilne dem helt.</p>
<p><a class='ref kl' id='kl1160' href='#kl1160'>Lie 1160</a>De som ser sin personlighet<br>
som Annet og ikke som Selv<br>
har trengt inn i det fineste,<br>
som når pilspissen kløyver et hår.</p>
<p><a class='ref kl' id='kl1161' href='#kl1161'>Lie 1161</a>De som ser sine tankesprang<br>
som Annet og ikke som Selv<br>
har trengt inn i det fineste,<br>
som når pilspissen kløyver et hår.</p>
<p><a class='ref kl' id='kl1162' href='#kl1162'>Lie 1162</a>Som slått av sverd, som tatt av ild<br>
og med hodet i flammende fyr<br>
bør munken vandre—våken, på vakt,<br>
i innbitt kamp mot begjæret.</p>
<p><a class='ref kl' id='kl1163' href='#kl1163'>Lie 1163</a>Som slått av sverd, som tatt av ild<br>
og med hodet i flammende fyr<br>
bør munken vandre—våken, i kamp<br>
mot begjæret etter å være.</p>
<p><a class='ref kl' id='kl1164' href='#kl1164'>Lie 1164</a>Han som utviklet seg selv perfekt<br>
og bærer sin siste kropp, ba meg:<br>
jeg ristet Migaras mors palass<br>
med ett enkelt dytt med stortåa!</p>
<p><a class='ref kl' id='kl1165' href='#kl1165'>Lie 1165</a>Ikke ved å være doven,<br>
ikke ved å mangle tiltak<br>
oppnår du sann lindring—eller<br>
frigjøring fra alle lenker.</p>
<p><a class='ref kl' id='kl1166' href='#kl1166'>Lie 1166</a>Men denne unge, sterke munken,<br>
denne beste av alle menn,<br>
bærer sitt siste legeme—<br>
han slo Mara og hele hans hær!</p>
<p><a class='ref kl' id='kl1167' href='#kl1167'>Lie 1167</a>Lynglimt lyser opp dype kløfter<br>
i Vebharas og Pandavas berg—<br>
i fjellets favn mediterer jeg,<br>
sønn av den uforlignelige.</p>
<p><a class='ref kl' id='kl1168' href='#kl1168'>Lie 1168</a>Fredsommelig og rolig er han,<br>
vismannen som bor i ensomhet,<br>
arvingen til den gnistrende Våkne,<br>
han som selv Brahma bøyer seg for.</p>
<p><a class='ref kl' id='kl1169' href='#kl1169'>Lie 1169</a>Se, brahman, og bøy deg ærbødig<br>
for eneboeren Kassapa—<br>
fredsommelig, rolig og vis,<br>
arving til den strålende Våkne!</p>
<p><a class='ref kl' id='kl1170' href='#kl1170'>Lie 1170</a>Selv én som i hundre liv er født<br>
som brahman, velstudert og kyndig<br>
i Vedaene, selv én født<br>
blant mennesker igjen og igjen,</p>
<p><a class='ref kl' id='kl1171' href='#kl1171'>Lie 1171</a>velstudert, lærd og svært kyndig<br>
i de tre Vedaer, ville<br>
ikke fortjent respekt som <i>ham,</i><br>
Kassapa—ikke en sekstendel!</p>
<p><a class='ref kl' id='kl1172' href='#kl1172'>Lie 1172</a>En som har oppnådd frigjøring<br>
åtte ganger før morgenmat,<br>
ja, både forlengs og baklengs,<br>
og deretter går matrunden sin,</p>
<p><a class='ref kl' id='kl1173' href='#kl1173'>Lie 1173</a>en slik munk skal du ikke krenke!<br>
Ødelegg ikke deg selv, brahman,<br>
men la ditt sinn være åpent<br>
for en slik arahant: Skynd deg<br>
å vise ham ære, ikke bring<br>
ulykke over ditt hode!</p>
<p><a class='ref kl' id='kl1174' href='#kl1174'>Lie 1174</a>Han som er fanget i kretsløpet<br>
ser ikke den sanne lære.<br>
Veien han følger er krokete<br>
og stuper ned i elendighet!</p>
<p><a class='ref kl' id='kl1175' href='#kl1175'>Lie 1175</a>Som en mark oversmurt av møkk<br>
velter han seg i livets gjørme.<br>
Han klamrer seg til ære og ry.<br>
Tom er Potthila: bare et skall!</p>
<p><a class='ref kl' id='kl1176' href='#kl1176'>Lie 1176</a>Se, der kommer Sariputta,<br>
som alltid er en fryd for øyet—<br>
meditasjon og stor innsikt<br>
har gjort sinnet hans fullstendig fritt.</p>
<p><a class='ref kl' id='kl1177' href='#kl1177'>Lie 1177</a>Med kunnskap knuste han lenkene,<br>
pine og død la han bak seg.<br>
Mennesker som gir <i>ham</i> gaver<br>
sår med klokskap og høster rikt.</p>
<p><a class='ref kl' id='kl1178' href='#kl1178'>Lie 1178</a>Se de mektige ti tusen<br>
store guder i Brahmas følge!<br>
De viser Moggallana ære,<br>
de bøyer seg dypt og hyller ham:</p>
<p><a class='ref kl' id='kl1179' href='#kl1179'>Lie 1179</a>”Vi hilser deg, du beste av menn!<br>
Vi hilser deg, du ypperste!<br>
Frigjort fra sinnets sorte strømmer<br>
fortjener du gaver, herre!”</p>
<p><a class='ref kl' id='kl1180' href='#kl1180'>Lie 1180</a>Hedret av guder og mennesker<br>
er han en som beseiret døden—<br>
begjæret preller av på hans sinn<br>
slik vann preller av en lotusblomst.</p>
<p><a class='ref kl' id='kl1181' href='#kl1181'>Lie 1181</a>På et øyeblikk ser han verden<br>
på tusen forskjellige måter,<br>
han har evner og ferdigheter<br>
like gode som Brahmas egne!<br>
Denne munken ser fødsel og død—<br>
han kan se gudene når han vil.</p>
<p><a class='ref kl' id='kl1182' href='#kl1182'>Lie 1182</a>Sariputta er med sin visdom,<br>
sin sinnsro og gode oppførsel<br>
en som har nådd den andre bredden—<br>
og slik er han uten like!</p>
<p><a class='ref kl' id='kl1183' href='#kl1183'>Lie 1183</a>På et øyeblikk kan jeg skape<br>
myriader av skikkelser<br>
i mitt eget bilde. Jeg mestrer<br>
alle forvandlingskunstens evner!</p>
<p><a class='ref kl' id='kl1184' href='#kl1184'>Lie 1184</a>En mester i kunnskap er jeg,<br>
og mester i konsentrasjon—<br>
født i Moggallana-ætten,<br>
befestet i frigjørings-læren,<br>
brøt jeg lenkene med sinnets kraft,<br>
slik elefanten bryter morkne tau.</p>
<p><a class='ref kl' id='kl1185' href='#kl1185'>Lie 1185</a>Jeg har tjent Læremesteren—<br>
Buddhas vei er gått til ende.<br>
Den tunge børen er lagt ned,<br>
roten til liv og død rykket opp.</p>
<p><a class='ref kl' id='kl1186' href='#kl1186'>Lie 1186</a>Det jeg søkte og ønsket meg<br>
den gang jeg gikk ut som hjemløs,<br>
har jeg funnet. Målet er nådd!<br>
Alle lenker er splintret og knust!</p>
<p><a class='ref kl' id='kl1187' href='#kl1187'>Lie 1187</a>Husker du ikke pinslene<br>
da du for lenge siden ble kokt<br>
etter å ha krenket buddhaen<br>
Kakusandha og hans lærling?</p>
<p><a class='ref kl' id='kl1188' href='#kl1188'>Lie 1188</a>Hundre jernpigger spiddet deg,<br>
og hver med en helt ny smerte:<br>
Slik ble du pint og torturert<br>
da du for lenge siden ble kokt<br>
etter å ha krenket buddhaen<br>
Kakusandha og hans lærling!</p>
<p><a class='ref kl' id='kl1189' href='#kl1189'>Lie 1189</a>Dette vet jeg! Jeg som er munk<br>
og elev av den store Buddha.<br>
Krenker du meg, du mørkets fyrste,<br>
skal du møte grusomme pinsler!</p>
<p><a class='ref kl' id='kl1190' href='#kl1190'>Lie 1190</a>I det dypblå verdensosean<br>
står palasser fra eldgammel tid—<br>
de stråler av smaragd og beryll<br>
i lys og flammende skjønnhet.<br>
Nymfer og feer danser der<br>
i mangefargede virvler.</p>
<p><a class='ref kl' id='kl1191' href='#kl1191'>Lie 1191</a>Dette vet jeg! Jeg som er munk<br>
og elev av den store Buddha.<br>
Krenker du meg, du mørkets fyrste,<br>
skal du møte grusomme pinsler!</p>
<p><a class='ref kl' id='kl1192' href='#kl1192'>Lie 1192</a>Mens alle munkene så på,<br>
ble jeg oppfordret av Buddha:<br>
Jeg ristet Migaras mors palass<br>
med ett enkelt dytt med stortåa!</p>
<p><a class='ref kl' id='kl1193' href='#kl1193'>Lie 1193</a>Dette vet jeg! Jeg som er munk<br>
og elev av den store Buddha.<br>
Krenker du meg, du mørkets fyrste,<br>
skal du møte grusomme pinsler!</p>
<p><a class='ref kl' id='kl1194' href='#kl1194'>Lie 1194</a>Himmelpalasset Vejayanta<br>
skalv også under stortåa mi,<br>
styrket av magiske krefter!<br>
Jeg fikk gudene til å skjelve!</p>
<p><a class='ref kl' id='kl1195' href='#kl1195'>Lie 1195</a>Dette vet jeg! Jeg som er munk<br>
og elev av den store Buddha.<br>
Krenker du meg, du mørkets fyrste,<br>
skal du møte grusomme pinsler!</p>
<p><a class='ref kl' id='kl1196' href='#kl1196'>Lie 1196</a>I Vejayantas himmelpalass<br>
spurte jeg gudekongen Sakka:<br>
”Si meg, min gode mann: Kjenner du<br>
friheten ved begjærets opphør?”<br>
Og Sakka besvarte spørsmålet<br>
oppriktig og helt sannferdig.</p>
<p><a class='ref kl' id='kl1197' href='#kl1197'>Lie 1197</a>Dette vet jeg! Jeg som er munk<br>
og elev av den store Buddha.<br>
Krenker du meg, du mørkets fyrste,<br>
skal du møte grusomme pinsler!</p>
<p><a class='ref kl' id='kl1198' href='#kl1198'>Lie 1198</a>I himmelsalen Sudhamma<br>
spurte jeg Brahma mens alle så:<br>
”Si meg, min gode mann: Er du<br>
ennå av samme mening som før?<br>
Ser du ikke at stråleglansen<br>
i himmelen din stadig svekkes?”</p>
<p><a class='ref kl' id='kl1199' href='#kl1199'>Lie 1199</a>Og Brahma besvarte spørsmålet<br>
oppriktig og helt sannferdig:<br>
”Nei, herre, det synet jeg hadde<br>
har jeg gått fullstendig bort fra.</p>
<p><a class='ref kl' id='kl1200' href='#kl1200'>Lie 1200</a>Visst ser jeg at stråleglansen<br>
i min himmel stadig svekkes!<br>
Så hvordan kan jeg si at jeg er<br>
evig og uforanderlig?”</p>
<p><a class='ref kl' id='kl1201' href='#kl1201'>Lie 1201</a>Dette vet jeg! Jeg som er munk<br>
og elev av den store Buddha.<br>
Krenker du meg, du mørkets fyrste,<br>
skal du møte grusomme pinsler!</p>
<p><a class='ref kl' id='kl1202' href='#kl1202'>Lie 1202</a>Jeg har i min fullkomne frihet<br>
berørt verdens høyeste tinde,<br>
besøkt skogen ved verdens ende<br>
og sett alle verdens folkeslag.</p>
<p><a class='ref kl' id='kl1203' href='#kl1203'>Lie 1203</a>Dette vet jeg! Jeg som er munk<br>
og elev av den store Buddha.<br>
Krenker du meg, du mørkets fyrste,<br>
skal du møte grusomme pinsler!</p>
<p><a class='ref kl' id='kl1204' href='#kl1204'>Lie 1204</a>Ildens flammer tenker ikke:<br>
”Denne tosken skal jeg brenne!”<br>
Det er tosken <i>selv</i> som brenner seg<br>
når han rører ved flammene.</p>
<p><a class='ref kl' id='kl1205' href='#kl1205'>Lie 1205</a>Og slik vil <i>du</i> brenne deg, Mara<br>
—som tosken som rører ilden—<br>
når du krenker og plager han<br>
som har kommet frem til sannheten!</p>
<p><a class='ref kl' id='kl1206' href='#kl1206'>Lie 1206</a>En dårlig fremtid ga du deg selv<br>
da du plaget han som fant sannhet:<br>
eller mener du, du onde,<br>
at ondskap ikke får følger?</p>
<p><a class='ref kl' id='kl1207' href='#kl1207'>Lie 1207</a>Alt ondt du har gjort i alle år<br>
får du igjen, din ødelegger!<br>
Hold deg unna den Våkne, Mara!<br>
Hos munker oppnår du ingenting.</p>
<p><a class='ref kl' id='kl1208' href='#kl1208'>Lie 1208</a>På denne måten truet munken<br>
Mara i Bhesakalaskogen:<br>
Demonen ble motløs og nedslått—<br>
så forsvant han i løse luften!</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2006</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
