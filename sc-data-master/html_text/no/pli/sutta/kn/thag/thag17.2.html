<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thag17.2' lang='no'>
<header>
<ul>
<li class='division'>Brødrenes sanger</li>
<li class='subdivision'>Sanger med omkring tretti vers</li>
</ul>
<h1>17.2. Sariputta</h1>
</header>
<blockquote class='gatha'>
<p><a class='ref kl' id='kl981' href='#kl981'>Lie 981</a>En som er mild, fredelig, samlet,<br>
iherdig og full av god vilje<br>
og gleder seg ved sin ensomhet—<br>
han kan med rette kalles munk.</p>
<p><a class='ref kl' id='kl982' href='#kl982'>Lie 982</a>Enten han spiser vått eller tørt,<br>
bør han ikke bli overmett:<br>
Med måte bør munken spise<br>
om han vil gå med oppmerksomt sinn.</p>
<p><a class='ref kl' id='kl983' href='#kl983'>Lie 983</a>Den siste munnfull—én for mye—<br>
bør han la ligge. Vann er bedre!<br>
Dette er nok til å leve godt<br>
for en sterk og besluttsom munk.</p>
<p><a class='ref kl' id='kl984' href='#kl984'>Lie 984</a>Om han dekker seg sømmelig til<br>
med kappen han har til slikt bruk,<br>
er dette nok til å leve godt<br>
for en sterk og besluttsom munk.</p>
<p><a class='ref kl' id='kl985' href='#kl985'>Lie 985</a>Om hytta hans beskytter mot regn<br>
når han sitter i meditasjon,<br>
er dette nok til å leve godt<br>
for en sterk og besluttsom munk.</p>
<p><a class='ref kl' id='kl986' href='#kl986'>Lie 986</a>Den som ser lykkens kjerne som sorg<br>
og sorgen som en smertefull pil,<br>
ser òg at ingenting skiller dem—<br>
så hva er vel verden for ham?</p>
<p><a class='ref kl' id='kl987' href='#kl987'>Lie 987</a>La meg slippe onde, dovne,<br>
ulærde og respektløse folk!<br>
Når verden er full av slike—<br>
hva er denne verden for meg?</p>
<p><a class='ref kl' id='kl988' href='#kl988'>Lie 988</a>Men fins det en lærd og vis person<br>
som fører seg godt og behersket<br>
og vier seg til oppmerksomhet—<br>
la ham stå fremst av dem alle!</p>
<p><a class='ref kl' id='kl989' href='#kl989'>Lie 989</a>Den som henger ved verdens kaos<br>
og trives med det, som et dyr,<br>
står fjernt fra den høyeste lindring<br>
og frihet fra bånd og lenker.</p>
<p><a class='ref kl' id='kl990' href='#kl990'>Lie 990</a>Den som frir seg fra verdens kaos<br>
og fryder seg ved fredens vei,<br>
er nær ved den høyeste lindring<br>
og frihet fra alle lenker.</p>
<p><a class='ref kl' id='kl991' href='#kl991'>Lie 991</a>Der hvor en arahant holder til—<br>
i skogen, i den dypeste dal<br>
eller på den høyeste fjelltopp—<br>
der er det herlig å være!</p>
<p><a class='ref kl' id='kl992' href='#kl992'>Lie 992</a>Herlig er det i skogene<br>
der folk flest slett ikke vil bo:<br>
de lidenskapsløse trives der.<br>
De jager ikke sanselighet.</p>
<p><a class='ref kl' id='kl993' href='#kl993'>Lie 993</a>En vismann som klokt og forstandig<br>
kritiserer og ser dine feil<br>
bør du følge, som om han var<br>
en som avdekker skjulte skatter.<br>
Om du følger en slik vismann<br>
går det bedre, og ikke verre.</p>
<p><a class='ref kl' id='kl994' href='#kl994'>Lie 994</a>La ham formane. La ham gi råd.<br>
Han verner mot alt upassende.<br>
Han er avholdt blant de gode,<br>
men upopulær blant de slette.</p>
<p><a class='ref kl' id='kl995' href='#kl995'>Lie 995</a>Den Våkne Mester underviste<br>
en annen i sin store lære—<br>
da læren ble lagt frem, lyttet jeg<br>
ivrig etter dens dype mening.<br>
Dette var ikke til unytte!<br>
Jeg er fri sinnets sorte strømmer.</p>
<p><a class='ref kl' id='kl996' href='#kl996'>Lie 996</a>Ikke om å se liv som var før,<br>
eller om det himmelske øye,<br>
ikke om å se andres tanker,<br>
kunnskap om død og gjenfødelse,<br>
eller om overjordisk hørsel<br>
finnes noe ønske i meg.</p>
<p><a class='ref kl' id='kl997' href='#kl997'>Lie 997</a>Under et tre, med raket hode<br>
og kappen svøpt omkring seg, sitter<br>
Upatissa, eldst i visdom,<br>
og mediterer konsentrert.</p>
<p><a class='ref kl' id='kl998' href='#kl998'>Lie 998</a>Etter å ha lagt tanken til ro<br>
blir han, Den Våknes elev, straks<br>
sittende i fullkommen fred<br>
og hviler i edel taushet.</p>
<p><a class='ref kl' id='kl999' href='#kl999'>Lie 999</a>Som den massive fjelltoppen<br>
er urokkelig, solid fundert,<br>
er også munken urokkelig<br>
når han blir kvitt illusjonene.</p>
<p><a class='ref kl' id='kl1000' href='#kl1000'>Lie 1000</a>For én uten hat som søker<br>
sinnets renhet, vil så stor en feil<br>
som får plass på spissen av et hår,<br>
synes stort som en tordensky.</p>
<p><a class='ref kl' id='kl1001' href='#kl1001'>Lie 1001</a>Jeg lengter ikke etter døden.<br>
Jeg klynger meg ikke til livet.<br>
Med oppmerksom forståelse<br>
legger jeg fra meg denne kroppen.</p>
<p><a class='ref kl' id='kl1002' href='#kl1002'>Lie 1002</a>Jeg lengter ikke etter døden.<br>
Jeg klynger meg ikke til livet.<br>
Som tjeneren venter på sin lønn<br>
venter jeg rolig på min tid.</p>
<p><a class='ref kl' id='kl1003' href='#kl1003'>Lie 1003</a>Både før og etter dette,<br>
er død og ingenting annet.<br>
Gå ikke til grunne! La ikke<br>
dette øyeblikket gå fra deg!</p>
<p><a class='ref kl' id='kl1004' href='#kl1004'>Lie 1004</a>Som en by i grensestrøkene<br>
er voktet på alle kanter,<br>
skal du ta vare på deg selv.<br>
Benytt dette øyeblikket!<br>
Den som forspiller sitt øyeblikk<br>
skal sørge lenge i helvete.</p>
<p><a class='ref kl' id='kl1005' href='#kl1005'>Lie 1005</a>En som rolig sier kloke ord<br>
uten å være arrogant,<br>
feier ondskapen bort, slik vinden<br>
feier bladene av et tre.</p>
<p><a class='ref kl' id='kl1006' href='#kl1006'>Lie 1006</a>En som rolig sier kloke ord<br>
uten å være arrogant<br>
har ristet ondskapen av seg<br>
som vinden rister løv av trærne.</p>
<p><a class='ref kl' id='kl1007' href='#kl1007'>Lie 1007</a>Med sinnsro, uten bekymringer,<br>
med uforstyrret og fredfullt sinn,<br>
med god atferd vil den vise<br>
gjøre slutt på alt det vonde.</p>
<p><a class='ref kl' id='kl1008' href='#kl1008'>Lie 1008</a>Visse bør ikke få tillit<br>
selv om de skulle være munker.<br>
Onde var de før de ble gode,<br>
de kan fort bli onde igjen!</p>
<p><a class='ref kl' id='kl1009' href='#kl1009'>Lie 1009</a>Sansebegjær og voldelighet,<br>
sløvhet, rastløshet og forvirring:<br>
Dette er sinnets fem gifter<br>
for den som vil være en munk.</p>
<p><a class='ref kl' id='kl1010' href='#kl1010'>Lie 1010</a>Den som har god konsentrasjon<br>
og alltid trener iherdig,<br>
enten han møtes med respekt<br>
eller med spott og grov forakt,</p>
<p><a class='ref kl' id='kl1011' href='#kl1011'>Lie 1011</a>den som alltid mediterer<br>
med innsikt i det mest subtile,<br>
og frydes ved å løse lenker,<br>
han kan kalles et godt menneske.</p>
<p><a class='ref kl' id='kl1012' href='#kl1012'>Lie 1012</a>Ikke en gang det store havet,<br>
jorden, fjellet eller vinden<br>
er verdig å lignes med læren<br>
om den høyeste frigjøring!</p>
<p><a class='ref kl' id='kl1013' href='#kl1013'>Lie 1013</a>Han ruller hjulet etter Buddha,<br>
denne eldre, vise munken …<br>
han er som jord og vann og ild,<br>
verken frastøtt eller bundet.</p>
<p><a class='ref kl' id='kl1014' href='#kl1014'>Lie 1014</a>Han har nådd den store innsikt,<br>
dyp tanke og fullkommen visdom!<br>
Om han synes dum i sin ydmykhet,<br>
ferdes han lysende, lindret.</p>
<p><a class='ref kl' id='kl1015' href='#kl1015'>Lie 1015</a>Jeg har tjent læremesteren,<br>
Buddhas vei er gått til ende.<br>
Den tunge børen er lagt ned,<br>
roten til liv og død rykket opp.</p>
<p><a class='ref kl' id='kl1016' href='#kl1016'>Lie 1016</a>Tren uavbrutt og utrettelig!<br>
Dette er mitt råd til dere.<br>
Nå synker jeg i hvilens kilde!<br>
Jeg er helt og fullkomment fri!</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2006</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
