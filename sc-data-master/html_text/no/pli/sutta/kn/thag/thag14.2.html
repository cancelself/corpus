<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thag14.2' lang='no'>
<header>
<ul>
<li class='division'>Brødrenes sanger</li>
<li class='subdivision'>Sanger med fjorten vers</li>
</ul>
<h1>14.2. Godatta</h1>
</header>
<blockquote class='gatha'>
<p><a class='ref kl' id='kl659' href='#kl659'>Lie 659</a>Lik en kraftig fullblodsokse,<br>
som bundet til den tunge kjerra<br>
og vaklende under lasten<br>
likevel ikke sliter seg løs,</p>
<p><a class='ref kl' id='kl660' href='#kl660'>Lie 660</a>er den som, like full av visdom<br>
som havet er fullt av vann,<br>
er helt uten forakt for andre.<br>
Slik er et edelt menneske!</p>
<p><a class='ref kl' id='kl661' href='#kl661'>Lie 661</a>Hjelpeløst bundet av tidens makt<br>
og fanget av fødsel og død<br>
kjenner menneskene smerte<br>
og sørger over lidelsen.</p>
<p><a class='ref kl' id='kl662' href='#kl662'>Lie 662</a>Oppløftet ved å kjenne glede,<br>
nedslått av sorg og smerte: tosken<br>
lar seg plage av begge deler!<br>
Han kan ikke se ting slik de er.</p>
<p><a class='ref kl' id='kl663' href='#kl663'>Lie 663</a>Men den som midt i glede og sorg<br>
beseirer begjærets syerske<br>
som tråkler sammen liv på liv—<br>
den står stram som en portstolpe!</p>
<p><a class='ref kl' id='kl664' href='#kl664'>Lie 664</a>Ikke til vinning, ikke til tap,<br>
ikke til ry eller ære—<br>
ikke til kritikk, ikke til ros,<br>
ikke til lykke eller smerte</p>
<p><a class='ref kl' id='kl665' href='#kl665'>Lie 665</a>er de bundet, men frir seg fra alt,<br>
de vise: slik dråpen slipper seg<br>
fra liljen—alltid lykkelige!<br>
Alle steder ubeseiret!</p>
<p><a class='ref kl' id='kl666' href='#kl666'>Lie 666</a>Den som handler rett, kan tape.<br>
Den som handler urett, kan vinne.<br>
Bedre å handle rett og tape<br>
enn å urettmessig vinne.</p>
<p><a class='ref kl' id='kl667' href='#kl667'>Lie 667</a>Den som er uklok, kan bli berømt<br>
mens den vise er lite aktet.<br>
Bedre å leve ukjent i visdom<br>
enn å være berømt og dum!</p>
<p><a class='ref kl' id='kl668' href='#kl668'>Lie 668</a>Man kan få ros av de dumme<br>
og skarp kritikk av vise menn.<br>
Bedre å få kritikk av de vise<br>
enn ros av toskete mennesker.</p>
<p><a class='ref kl' id='kl669' href='#kl669'>Lie 669</a>Sansenytelser gir glede,<br>
ensomhet gir sorg og smerte.<br>
Bedre er ensomhets smerte<br>
enn sansenes lykkerus.</p>
<p><a class='ref kl' id='kl670' href='#kl670'>Lie 670</a>Rett handling kan føre til døden.<br>
Urett handling kan føre til liv.<br>
Bedre å handle rett og dø<br>
enn å urettmessig leve.</p>
<p><a class='ref kl' id='kl671' href='#kl671'>Lie 671</a>Den som er uten lyst og sinne<br>
og går gjennom livet med sinnsro,<br>
vandrer fri og ubundet av alt<br>
han liker—og alt han ikke liker.</p>
<p><a class='ref kl' id='kl672' href='#kl672'>Lie 672</a>Den som har utviklet oppmerksomhet,<br>
forskertrang, glede, pågangsmot,<br>
sinnslikevekt, konsentrasjon,<br>
sinnsro, evnen til overbevisning<br>
og overbevisningens kraft—<br>
den som har nådd den høyeste fred<br>
er som en kjølig, stille kilde,<br>
fri fra sinnets sorte strømmer.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2006</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
