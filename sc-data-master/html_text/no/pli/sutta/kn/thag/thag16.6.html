<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thag16.6' lang='no'>
<header>
<ul>
<li class='division'>Brødrenes sanger</li>
<li class='subdivision'>Sanger med omkring tyve vers</li>
</ul>
<h1>16.6. Sela</h1>
</header>
<blockquote class='gatha'>
<p><a class='ref kl' id='kl818' href='#kl818'>Lie 818</a>Kroppen din er fullkommen, Mester!<br>
Strålende velskapt og vakker.<br>
Huden din er gyllen, tennene<br>
perlehvite, du kraftfulle!</p>
<p><a class='ref kl' id='kl819' href='#kl819'>Lie 819</a>Du bærer alle kjennetegn<br>
på å være en velskapt mann—<br>
og at du er en stor mann, synes<br>
godt på hele din skikkelse!</p>
<p><a class='ref kl' id='kl820' href='#kl820'>Lie 820</a>Med klare øyne, vakkert ansikt<br>
og rank og majestetisk kropp<br>
stråler du som selve solen<br>
midt mellom alle munkene.</p>
<p><a class='ref kl' id='kl821' href='#kl821'>Lie 821</a>Du som er så vakker å se på,<br>
du med hud som skinner som gull!<br>
Hvorfor søker du inn i deg selv?<br>
Hvorfor munk, med slik en skjønnhet?</p>
<p><a class='ref kl' id='kl822' href='#kl822'>Lie 822</a>Konge skulle du vært, eller keiser!<br>
En mektig stridsmann, en tapper helt!<br>
Du skulle erobre all verdens hjørner,<br>
herske over hele India!</p>
<p><a class='ref kl' id='kl823' href='#kl823'>Lie 823</a>Adelsmenn, fyrster og høvdinger<br>
er alle dine vasaller—<br>
kongers konge, alle folks herre!<br>
Grip herredømmet, Gotama!</p>
<p><a class='ref kl' id='kl824' href='#kl824'>Lie 824</a>Konge er jeg i sannhet, Sela—<br>
konge av læren, den største.<br>
Jeg har satt i gang lærens hjul,<br>
det ruller og lar seg aldri snu.</p>
<p><a class='ref kl' id='kl825' href='#kl825'>Lie 825</a>Du sier du er fullkomment våken<br>
og konge av læren, den største—<br>
du har satt i gang lærens hjul!<br>
Dette sier du, Gotama.</p>
<p><a class='ref kl' id='kl826' href='#kl826'>Lie 826</a>Hvem er i så fall din fremste mann?<br>
Hvem får arven etter Mesteren?<br>
Hvem skal rulle hjulet videre,<br>
det lærens hjul du satte i gang?</p>
<p><a class='ref kl' id='kl827' href='#kl827'>Lie 827</a>Hjulet som ruller uten stans,<br>
satt i bevegelse av min hånd,<br>
skal Sariputta rulle videre—<br>
dette er bestemt av Den Våkne.</p>
<p><a class='ref kl' id='kl828' href='#kl828'>Lie 828</a>Det som skal forstås er forstått,<br>
det som skal oppnås er oppnådd.<br>
Det en bør fri seg fra er jeg kvitt—<br>
derfor er jeg en buddha, brahman!</p>
<p><a class='ref kl' id='kl829' href='#kl829'>Lie 829</a>Fordriv den tvilen du har til meg,<br>
ha tillit, brahman! Vanskelig<br>
er det å oppnå det gode synet<br>
av en våken—det skjer ikke ofte!</p>
<p><a class='ref kl' id='kl830' href='#kl830'>Lie 830</a>En som i sannhet er våken<br>
er sjelden å se, brahman: Men jeg<br>
er en av dem! Uforlignelig!<br>
En som trekker ut lidelsens pil.</p>
<p><a class='ref kl' id='kl831' href='#kl831'>Lie 831</a>Jeg har nådd den høyeste tind,<br>
er uten like, knuser Mara:<br>
jeg beseirer alle fiender,<br>
frykter ingenting i min lykke.</p>
<p><a class='ref kl' id='kl832' href='#kl832'>Lie 832</a>Hør, mine herrer! Lytt til hans ord,<br>
han som ser alle ting slik de er,<br>
som trakk ut pilen, den store helt<br>
som brøler lik en løve i skogen!</p>
<p><a class='ref kl' id='kl833' href='#kl833'>Lie 833</a>Han har nådd den høyeste tind,<br>
er uten like, knuser Mara!<br>
Hvem blir ikke overbevist,<br>
selv om han er av ringe opphav?</p>
<p><a class='ref kl' id='kl834' href='#kl834'>Lie 834</a>Den som ønsker det, kan følge meg,<br>
og den som ønsker det, kan gå:<br>
Jeg vil la meg ordinere<br>
her hos denne sanne vismann.</p>
<p><a class='ref kl' id='kl835' href='#kl835'>Lie 835</a>Hvis Den Fullkomment Våknes orden<br>
behager deg herre, vil også vi<br>
la oss ordinere i dag<br>
hos den strålende, sanne vismann!</p>
<p><a class='ref kl' id='kl836' href='#kl836'>Lie 836</a>Se de tre hundre brahmaner!<br>
Med bøyde hoder ber de høflig:<br>
“La oss få vandre den edle vei<br>
sammen med deg, o, sanne vismann!”</p>
<p><a class='ref kl' id='kl837' href='#kl837'>Lie 837</a>Den edle vei er godt forklart:<br>
du finner den—og når målet raskt!<br>
Å gå ut som munk er fruktbart<br>
for den som trener iherdig.</p>
<p><a class='ref kl' id='kl838' href='#kl838'>Lie 838</a>Dette er den åttende dag<br>
siden vi kom til deg, Mester!<br>
Du som har øyne: på én uke<br>
ble vi temmet i din orden.</p>
<p><a class='ref kl' id='kl839' href='#kl839'>Lie 839</a>Du er Buddha! Du er Mester!<br>
Du har seiret over Mara!<br>
Du skar bort alt krypende begjær,<br>
du fikk oss til den andre bredden!</p>
<p><a class='ref kl' id='kl840' href='#kl840'>Lie 840</a>Du løste alle bånd! Du er<br>
fri fra sinnets sorte strømmer.<br>
Som en løve kaster lenkene,<br>
har du kastet bort all redsel.</p>
<p><a class='ref kl' id='kl841' href='#kl841'>Lie 841</a>Se de tre hundre munkene<br>
som legger håndflatene sammen!<br>
Strekk ut føttene, store Mester,<br>
la de ærverdige bøye seg!</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2006</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
