<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thag17.3' lang='no'>
<header>
<ul>
<li class='division'>Brødrenes sanger</li>
<li class='subdivision'>Sanger med omkring tretti vers</li>
</ul>
<h1>17.3. Ananda</h1>
</header>
<blockquote class='gatha'>
<p><a class='ref kl' id='kl1017' href='#kl1017'>Lie 1017</a>Den kloke og forstandige<br>
bør unngå å bli venn med én<br>
som ondskapsfullt og aggressivt<br>
ser skadefro på andres nød.</p>
<p><a class='ref kl' id='kl1018' href='#kl1018'>Lie 1018</a>Den kloke og forstandige<br>
bør pleie vennskapet med den<br>
som vennlig, vis og rik på lærdom<br>
kan møte andre med tillit.</p>
<p><a class='ref kl' id='kl1019' href='#kl1019'>Lie 1019</a>Se hvordan den malte dukken<br>
prøver å skjule sine sår,<br>
sin lidelse og råtne ondskap:<br>
i den finnes ingenting varig.</p>
<p><a class='ref kl' id='kl1020' href='#kl1020'>Lie 1020</a>Se hvordan den malte skikkelsen<br>
er pyntet med juvel-øreringer:<br>
knoklene er trukket med hud<br>
som skinner innenfor vakre klær.</p>
<p><a class='ref kl' id='kl1020a' href='#kl1020a'>Lie 1020a</a>Føtter med rødlakkerte negler,<br>
ansikt smurt inn med kostbart pudder:<br>
dette lurer en tosk, men ikke<br>
én som søker den andre bredden!</p>
<p><a class='ref kl' id='kl1020b' href='#kl1020b'>Lie 1020b</a>Kunstferdig flettet, skinnende hår<br>
og vipper og bryn farget med sort:<br>
Dette lurer en tosk, men ikke<br>
én som søker den andre bredden!</p>
<p><a class='ref kl' id='kl1020c' href='#kl1020c'>Lie 1020c</a>Som et glitrende sminkeskrin<br>
er den råtne kroppen smykket:<br>
dette lurer en tosk, men ikke<br>
én som søker den andre bredden!</p>
<p><a class='ref kl' id='kl1020d' href='#kl1020d'>Lie 1020d</a>Jegeren satte opp snaren,<br>
men hjorten gikk ikke i fellen:<br>
vi spiser åtet og går vår vei<br>
mens hjortejegeren gråter.</p>
<p><a class='ref kl' id='kl1020e' href='#kl1020e'>Lie 1020e</a>Ødelagt er jegerens snare,<br>
og hjorten gikk ikke i fellen.<br>
Vi spiser åtet og går vår vei<br>
mens hjortejegeren sørger.</p>
<p><a class='ref kl' id='kl1021' href='#kl1021'>Lie 1021</a>Lærd, med rett og vakker tale<br>
er han som ble Buddhas oppasser.<br>
I frihet la han ned sin byrde—<br>
snart sover Ananda fredelig.</p>
<p><a class='ref kl' id='kl1022' href='#kl1022'>Lie 1022</a>Fri fra sinnets sorte strømmer<br>
kastet han lenkene, lindret—<br>
han seiler nå sitt siste skip<br>
mot kysten bortenfor liv og død.</p>
<p><a class='ref kl' id='kl1023' href='#kl1023'>Lie 1023</a>På veien som fører til lindring,<br>
der læren til solens ætling,<br>
Den Våkne, er fast etablert,<br>
står Ananda: ja, nettopp han!</p>
<p><a class='ref kl' id='kl1024' href='#kl1024'>Lie 1024</a>Åttitotusen ord fikk jeg<br>
fra Mesteren. Munkene ga meg<br>
to tusen. Åttifire tusen<br>
ord skal jeg bringe videre!</p>
<p><a class='ref kl' id='kl1025' href='#kl1025'>Lie 1025</a>Den som ikke bryr seg med lærdom<br>
eldes som en langsom okse:<br>
kroppen hans øker i omfang,<br>
men forstanden blir aldri større.</p>
<p><a class='ref kl' id='kl1026' href='#kl1026'>Lie 1026</a>En lærd som forakter en ulærd<br>
på grunn av sin egen lærdom,<br>
synes meg å ligne en blind<br>
som bærer en strålende lampe!</p>
<p><a class='ref kl' id='kl1027' href='#kl1027'>Lie 1027</a>Følg den lærde. Og lærdommen<br>
bør dyrkes, ikke ødelegges.<br>
Den er roten til et edelt liv,<br>
så vern om den—vær en som husker.</p>
<p><a class='ref kl' id='kl1028' href='#kl1028'>Lie 1028</a>Den som kan skjelne først fra sist,<br>
kjenne meningen, tolke språket,<br>
griper innholdet sikkert og fast<br>
og undersøker det grundig.</p>
<p><a class='ref kl' id='kl1029' href='#kl1029'>Lie 1029</a>Tålmodig, iherdig og ivrig<br>
vil han vurdere lærdommen.<br>
Energisk og alltid i tide<br>
finner han konsentrasjon og ro.</p>
<p><a class='ref kl' id='kl1030' href='#kl1030'>Lie 1030</a>Den som ønsker å forstå læren<br>
bør søke samvær og vennskap<br>
med en som har læren i hjertet—<br>
elev av den vise Buddha.</p>
<p><a class='ref kl' id='kl1031' href='#kl1031'>Lie 1031</a>Den som bærer læren i hjertet<br>
vokter vismannens skattkiste—<br>
han er hele verdens øye!<br>
Gi ham ære! Vis ham respekt!</p>
<p><a class='ref kl' id='kl1032' href='#kl1032'>Lie 1032</a>Den som gleder seg over læren,<br>
den som tenker grundig på læren,<br>
den som husker nøye på læren<br>
vil aldri snu ryggen til læren.</p>
<p><a class='ref kl' id='kl1033' href='#kl1033'>Lie 1033</a>Hvor finnes munkens tilfredshet<br>
for én som bare pleier sin kropp<br>
og tung av selvopptatthet faller<br>
ned i slapphet og dovenskap?</p>
<p><a class='ref kl' id='kl1034' href='#kl1034'>Lie 1034</a>Utydelig og fjern ble verden—<br>
uklart alt jeg trodde var sannhet.<br>
Mørket hviler tungt over jorden<br>
nå som min gode venn er borte.</p>
<p><a class='ref kl' id='kl1035' href='#kl1035'>Lie 1035</a>For en som har mistet sin venn,<br>
for en, hvis lærer er borte,<br>
finnes ingenting bedre enn<br>
oppmerksom betraktning av kroppen.</p>
<p><a class='ref kl' id='kl1036' href='#kl1036'>Lie 1036</a>De gamle er borte. De nye<br>
er menn jeg ikke går sammen med.<br>
Ensom trekker jeg meg tilbake<br>
slik fugler gjør under regntiden.</p>
<p><a class='ref kl' id='kl1037' href='#kl1037'>Lie 1037</a>Mesteren:<br>
Mange er de som har kommet<br>
fra fjerne land for å lytte.<br>
Hindre dem ikke! La dem få se—<br>
alle som samler seg rundt meg.</p>
<p><a class='ref kl' id='kl1038' href='#kl1038'>Lie 1038</a>Ananda:<br>
Mange er de som har kommet<br>
fra fjerne land for å skue—<br>
Mesteren gir sin tillatelse,<br>
Den Seende hindrer ingen.</p>
<p><a class='ref kl' id='kl1039' href='#kl1039'>Lie 1039</a>I hele femogtyve år<br>
var jeg hans lærling. Aldri lot jeg<br>
sansene styre mine tanker.<br>
Se, hvor god denne læren er!</p>
<p><a class='ref kl' id='kl1040' href='#kl1040'>Lie 1040</a>I hele femogtyve år<br>
var jeg hans lærling. Aldri lot jeg<br>
hatefulle tanker oppstå.<br>
Se, hvor god denne læren er!</p>
<p><a class='ref kl' id='kl1041' href='#kl1041'>Lie 1041</a>I hele femogtyve år<br>
tjente jeg den gode Mester<br>
med omtenksomme gjerninger.<br>
Slik fulgte jeg ham som en skygge.</p>
<p><a class='ref kl' id='kl1042' href='#kl1042'>Lie 1042</a>I hele femogtyve år<br>
tjente jeg den gode Mester<br>
med kjærlige, omtenksomme ord.<br>
Slik fulgte jeg ham som en skygge.</p>
<p><a class='ref kl' id='kl1043' href='#kl1043'>Lie 1043</a>I hele femogtyve år<br>
tjente jeg den gode Mester<br>
med kjærlige og gode tanker.<br>
Slik fulgte jeg ham som en skygge.</p>
<p><a class='ref kl' id='kl1044' href='#kl1044'>Lie 1044</a>Vandret Buddha frem og tilbake,<br>
fulgte jeg etter bak ryggen hans.<br>
Og læren han lot strømme ut,<br>
vokste i meg til forståelse.</p>
<p><a class='ref kl' id='kl1045' href='#kl1045'>Lie 1045</a>Jeg er ikke utlært. Nei, ennå<br>
er sinnet mitt på vei mot målet.<br>
Og nå er min store Mester død,<br>
han som viste meg medfølelse!</p>
<p><a class='ref kl' id='kl1046' href='#kl1046'>Lie 1046</a>Å, fryktelige fortvilelse!<br>
Svart av sorg og skrekk var timen<br>
da Buddha, Den Fullkomment Våkne,<br>
den beste av alle, gikk bort.</p>
<p><a class='ref kl' id='kl1047' href='#kl1047'>Lie 1047</a>Han som bar læren i hjertet<br>
og voktet vismannens skattkiste,<br>
Ananda, hele verdens øye,<br>
er sluknet. Han har forlatt oss.</p>
<p><a class='ref kl' id='kl1048' href='#kl1048'>Lie 1048</a>Han som bar læren i hjertet<br>
og voktet vismannens skattkiste,<br>
Ananda, hele verdens øye,<br>
fordrev sinnets mørke og blindhet!</p>
<p><a class='ref kl' id='kl1049' href='#kl1049'>Lie 1049</a>Utrettelig og standhaftig<br>
var denne vises oppmerksomhet—<br>
Anandas hjerte var en gruve<br>
som glitret av lærens juveler!</p>
<p><a class='ref kl' id='kl1050' href='#kl1050'>Lie 1050</a>Jeg har tjent Læremesteren—<br>
Buddhas vei er gått til ende.<br>
Den tunge børen er lagt ned,<br>
roten til liv og død rykket opp.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2006</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
