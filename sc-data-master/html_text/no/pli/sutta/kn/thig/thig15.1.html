<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thig15.1' lang='no'>
<header>
<ul>
<li class='division'>Søstrenes sanger 15.1</li>
<li class='subdivision'>Sangen med mer enn førti vers</li>
</ul>
<h1>Isidasi</h1>
</header>
<blockquote class='gatha'>
<p><a class='ref kl' id='kl402' href='#kl402'>Lie 402</a>I Pataliputta, den vakre<br>
byen av blomster<br>
var to kloke og rene nonner<br>
av Sakyas ætt.</p>
<p><a class='ref kl' id='kl403' href='#kl403'>Lie 403</a>Isidasi het en av de to—<br>
Bodhi den andre.<br>
Dyp meditasjon og stor kunnskap<br>
var deres fryd.</p>
<p><a class='ref kl' id='kl404' href='#kl404'>Lie 404</a>En dag de hadde spist, og vasket<br>
matbollen grundig,<br>
hvilte de på et fredelig sted.<br>
Og Bodhi sa:</p>
<p><a class='ref kl' id='kl405' href='#kl405'>Lie 405</a>“Du er vakker og blid, venninne—<br>
din ungdom blomstrer.<br>
Hvordan har verden sviktet, sendt deg<br>
i hjemløshet?”</p>
<p><a class='ref kl' id='kl406' href='#kl406'>Lie 406</a>Isidasi, hun som forklarte<br>
læren så dyktig,<br>
sa, der de hvilte: “Hør, nå, Bodhi!<br>
Jeg vil si deg alt!</p>
<p><a class='ref kl' id='kl407' href='#kl407'>Lie 407</a>I Ujjeni, den beste av byer,<br>
var min far kjøpmann,<br>
aktet og rik. Jeg var ham kjær,<br>
hans eneste barn.</p>
<p><a class='ref kl' id='kl408' href='#kl408'>Lie 408</a>Friere fra de beste slekter<br>
kom for å se meg—<br>
til en kjøpmanns sønn ble jeg gitt<br>
mot høy brudepris.</p>
<p><a class='ref kl' id='kl409' href='#kl409'>Lie 409</a>Jeg ga min manns foreldre respekt—<br>
tjente dem ivrig,<br>
bøyde meg dypt for deres føtter,<br>
slik jeg hadde lært.</p>
<p><a class='ref kl' id='kl410' href='#kl410'>Lie 410</a>Når hans søstre, brødre, venner kom<br>
—ja, når min husbond<br>
selv kom til meg—skalv jeg og ga bort<br>
min sitteplass.</p>
<p><a class='ref kl' id='kl411' href='#kl411'>Lie 411</a>Mat og drikke serverte jeg dem—<br>
alt huset bød på<br>
satte jeg frem, og ga hver og en<br>
det som tilkom ham.</p>
<p><a class='ref kl' id='kl412' href='#kl412'>Lie 412</a>Jeg sto opp tidlig om morgenen.<br>
På husets terskel<br>
vasket jeg hender og føtter, før<br>
jeg hilste min mann.</p>
<p><a class='ref kl' id='kl413' href='#kl413'>Lie 413</a>Som var jeg en tjenestepike,<br>
var han min herre—<br>
jeg kjemmet ham, gned ham med salve,<br>
smykket ham rikt.</p>
<p><a class='ref kl' id='kl414' href='#kl414'>Lie 414</a>Jeg kokte selv risen, jeg vasket<br>
bollen og gryten—<br>
som en mor steller et enebarn,<br>
stelte jeg ham.</p>
<p><a class='ref kl' id='kl415' href='#kl415'>Lie 415</a>Slik var jeg alltid tro og ærbar,<br>
flittig og ydmyk,<br>
men alt han ga meg, var krenkelser,<br>
hån og forakt.</p>
<p><a class='ref kl' id='kl416' href='#kl416'>Lie 416</a>Han ba sin mor og far: ‘Gi meg lov,<br>
så jeg kan reise!<br>
Med Isidasi er det ikke<br>
mulig å bo!’</p>
<p><a class='ref kl' id='kl417' href='#kl417'>Lie 417</a>‘Snakk ikke slik, sønn! Isidasi<br>
er klok, forstandig<br>
og flittig. Hva er galt med henne?<br>
Hva har hun gjort?’</p>
<p><a class='ref kl' id='kl418' href='#kl418'>Lie 418</a>‘Ingen skade har hun gjort. Men jeg<br>
kan ikke leve<br>
med henne mer, det er en plage!<br>
La meg nå gå!’</p>
<p><a class='ref kl' id='kl419' href='#kl419'>Lie 419</a>Etter å ha hørt sin sønn spurte<br>
de meg bekymret:<br>
‘Si oss uten frykt, Isidasi,<br>
hva du har gjort!’</p>
<p><a class='ref kl' id='kl420' href='#kl420'>Lie 420</a>‘Jeg har ikke krenket ham. Ikke<br>
på noen måte!<br>
Aldri sa jeg et vondt ord—hvorfor<br>
avskyr han meg?’</p>
<p><a class='ref kl' id='kl421' href='#kl421'>Lie 421</a>De førte meg tilbake til far<br>
med sorg og jammer:<br>
‘Vi beholder vår sønn—men mister<br>
skjønnhet og fryd!’</p>
<p><a class='ref kl' id='kl422' href='#kl422'>Lie 422</a>Så ga min far meg til et annet<br>
hus, der en rikmann<br>
betalte det halve av prisen<br>
den første ga.</p>
<p><a class='ref kl' id='kl423' href='#kl423'>Lie 423</a>Jeg bodde hos ham i en måned—<br>
så ble jeg jaget,<br>
jeg som tjente ham som en slave!<br>
Jeg ga ham alt!</p>
<p><a class='ref kl' id='kl424' href='#kl424'>Lie 424</a>Da sa min far til en tiggermunk<br>
som gikk matrunden:<br>
‘Vær svigersønnen min! Kast fra deg<br>
kappe og skål!’</p>
<p><a class='ref kl' id='kl425' href='#kl425'>Lie 425</a>I fjorten dager ble han hos oss—<br>
deretter sa han:<br>
‘Jeg vil vandre fritt igjen, hit med<br>
kappe og skål!’</p>
<p><a class='ref kl' id='kl426' href='#kl426'>Lie 426</a>Min far—min mor—hele min slekt—sa<br>
til tiggermunken:<br>
‘Hva nekter hun deg? Si oss det! Straks<br>
skal alt bli godt!’</p>
<p><a class='ref kl' id='kl427' href='#kl427'>Lie 427</a>Til dét sa han: ‘Det er nok for meg<br>
å få gå alene.<br>
Med Isidasi er det ikke<br>
mulig å bo!’</p>
<p><a class='ref kl' id='kl428' href='#kl428'>Lie 428</a>Med tillatelse gikk han. Men jeg<br>
satt ned og tenkte:<br>
‘Jeg må òg bli hjemløs—eller<br>
gå for å dø!’</p>
<p><a class='ref kl' id='kl429' href='#kl429'>Lie 429</a>Så kom den edle Jinadatta—<br>
oppmerksom, verdig,<br>
dydig og lærd—på matrunden sin<br>
til min fars hus.</p>
<p><a class='ref kl' id='kl430' href='#kl430'>Lie 430</a>Jeg ga henne sitteplassen min.<br>
Jeg hilste høflig,<br>
bøyde meg dypt. Så ga jeg henne<br>
vellaget mat.</p>
<p><a class='ref kl' id='kl431' href='#kl431'>Lie 431</a>Jeg bød henne de beste retter<br>
som var i huset.<br>
Så sa jeg: ‘Edle søster, jeg vil<br>
gå hjemløs ut!’</p>
<p><a class='ref kl' id='kl432' href='#kl432'>Lie 432</a>Da sa far: ‘Barn—praktiser læren<br>
her! Du kan glede<br>
asketer med mat og med drikke<br>
her i mitt hus.’</p>
<p><a class='ref kl' id='kl433' href='#kl433'>Lie 433</a>Jeg bøyde meg gråtende for ham<br>
og sa: ‘Far! Onde<br>
ting må jeg ha gjort, slik jeg plages!<br>
La meg gjøre bot!’</p>
<p><a class='ref kl' id='kl434' href='#kl434'>Lie 434</a>‘Så gå, min kjære,’ sa far, ‘og søk<br>
den gode læren,<br>
oppvåkningens lys—det største mål<br>
noen kan nå.’</p>
<p><a class='ref kl' id='kl435' href='#kl435'>Lie 435</a>Jeg tok avskjed med mor og far, ja,<br>
med hele slekten,<br>
og etter syv dager som nonne<br>
forsto jeg alt:</p>
<p><a class='ref kl' id='kl436' href='#kl436'>Lie 436</a>syv liv, og fruktene av disse,<br>
steg frem i minnet.<br>
Lytt oppmerksomt! Jeg vil fortelle<br>
alt, slik det var.</p>
<p><a class='ref kl' id='kl437' href='#kl437'>Lie 437</a>Jeg bodde i Erakaccha by<br>
som en rik gullsmed—<br>
en annens hustru forførte jeg<br>
i ungdoms rus.</p>
<p><a class='ref kl' id='kl438' href='#kl438'>Lie 438</a>Så falt jeg i helvetes dyp, der<br>
jeg ble kokt lenge.<br>
Deretter ble jeg født om igjen<br>
som apekatt.</p>
<p><a class='ref kl' id='kl439' href='#kl439'>Lie 439</a>Syv dager gammel ble jeg kastrert<br>
av flokkens leder:<br>
En annens hustru hadde jeg rørt—<br>
slik bar det frukt.</p>
<p><a class='ref kl' id='kl440' href='#kl440'>Lie 440</a>I Sindhava-skogen falt jeg fra<br>
mitt liv som ape—<br>
i en enøyd og halt geits livmor<br>
oppsto jeg på nytt.</p>
<p><a class='ref kl' id='kl441' href='#kl441'>Lie 441</a>Jeg ble kastrert—i tolv lange år<br>
bar jeg barn omkring,<br>
syk, full av mark: En annens hustru<br>
hadde jeg rørt!</p>
<p><a class='ref kl' id='kl442' href='#kl442'>Lie 442</a>Så døde jeg, og ble født på ny<br>
hos en kveghandler—<br>
jeg var en kobberrød kalv, kastrert,<br>
og i ett år</p>
<p><a class='ref kl' id='kl443' href='#kl443'>Lie 443</a>trakk jeg både plog og kjerre, syk,<br>
blind og skrøpelig.<br>
En annens hustru hadde jeg rørt—<br>
slik bar det frukt.</p>
<p><a class='ref kl' id='kl444' href='#kl444'>Lie 444</a>Så ble jeg født av en slavinne—<br>
var verken kvinne<br>
eller mann! For; en annens hustru<br>
hadde jeg rørt.</p>
<p><a class='ref kl' id='kl445' href='#kl445'>Lie 445</a>Tretti år gammel døde jeg så—<br>
ble siden gjenfødt<br>
som datter i en vognmanns usle,<br>
fattige hus.</p>
<p><a class='ref kl' id='kl446' href='#kl446'>Lie 446</a>Min far hadde stor gjeld—derfor kom<br>
en fremmed kjøpmann<br>
og slepte meg gråtende bort fra<br>
mitt barndomshjem.</p>
<p><a class='ref kl' id='kl447' href='#kl447'>Lie 447</a>Så nådde jeg mitt sekstende år,<br>
og Giridasa,<br>
kjøpmannens sønn, fikk øye på meg—<br>
slik ble jeg gift.</p>
<p><a class='ref kl' id='kl448' href='#kl448'>Lie 448</a>En hustru hadde han fra før; en<br>
god, ærbar kvinne<br>
som elsket sin mann høyt. Med henne<br>
yppet jeg strid.</p>
<p><a class='ref kl' id='kl449' href='#kl449'>Lie 449</a>På grunn av mine misgjerninger<br>
gikk alle fra meg,<br>
enda jeg tjente dem ydmykt: Nå<br>
er dette slutt!”</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2000</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
