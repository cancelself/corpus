<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thig13.4' lang='no'>
<header>
<ul>
<li class='division'>Søstrenes sanger 13.4</li>
<li class='subdivision'>Sanger med omkring tjue vers</li>
</ul>
<h1>Sundari</h1>
</header>
<blockquote class='gatha'>
<p><a class='ref kl' id='kl313' href='#kl313'>Lie 313</a>Døden fortærte dine barn,<br>
Vasetthi, og du sørget dypt.<br>
Natt og dag slet sorgen i deg,<br>
lenge fant du ingen lindring.</p>
<p><a class='ref kl' id='kl314' href='#kl314'>Lie 314</a>Men du sørger ikke lenger<br>
over tapet av de syv barn<br>
døden slukte! Si meg, søster—<br>
hvordan temmet du sorgen din?</p>
<p><a class='ref kl' id='kl315' href='#kl315'>Lie 315</a>Mange hundre barn er døde!<br>
Slektninger i store skarer<br>
ble borte gjennom tidene—<br>
både for deg og meg, brahman!</p>
<p><a class='ref kl' id='kl316' href='#kl316'>Lie 316</a>Jeg har funnet en gyllen vei<br>
bort fra både død og fødsel.<br>
Aldri mer formørkes sinnet<br>
av sorgens tunge smertegråt.</p>
<p><a class='ref kl' id='kl317' href='#kl317'>Lie 317</a>Sannelig er det du sier,<br>
underlig—men trøsterikt!<br>
Vasetthi, hvem er din mester?<br>
Hvilken lære lindret sorgen?</p>
<p><a class='ref kl' id='kl318' href='#kl318'>Lie 318</a>Buddha, Den fullkomment våkne,<br>
er nå i byen Mithila.<br>
Han underviser i læren<br>
som utsletter all lidelse.</p>
<p><a class='ref kl' id='kl319' href='#kl319'>Lie 319</a>Han, som selv er en arahant,<br>
talte om frihet. Jeg lyttet!<br>
Jeg forsto! Dyp ble min kunnskap.<br>
Sorgens sorte stein forvitret.</p>
<p><a class='ref kl' id='kl320' href='#kl320'>Lie 320</a>Jeg vil også gå til Mithila,<br>
til den opplyste Mesteren!<br>
Å, om også mine sorger<br>
måtte gi tapt for læren hans!</p>
<p><a class='ref kl' id='kl321' href='#kl321'>Lie 321</a>Brahmanen møtte Mesteren:<br>
Og han, som er fri fra alle bånd<br>
og har lagt det vonde bak seg,<br>
ga brahmanen del i læren</p>
<p><a class='ref kl' id='kl322' href='#kl322'>Lie 322</a>om lidelsen og dens årsaker.<br>
Han talte om befrielsen,<br>
den edle åttedelte vei<br>
som fører til lidelsens slutt.</p>
<p><a class='ref kl' id='kl323' href='#kl323'>Lie 323</a>Læren bar frukt—og Sujata<br>
vandret glad og lykkelig ut<br>
i hjemløshet. Alt forsto han—<br>
han var blitt et kar for lyset!</p>
<p><a class='ref kl' id='kl324' href='#kl324'>Lie 324</a>Vognmann! Dra nå hjem; forhør deg<br>
om min kjære hustrus helse.<br>
Si henne at jeg er gått ut<br>
i hjemløshet blant brødrene—<br>
si henne: Etter tre netter<br>
ble Sujatas sinn fullt opplyst.</p>
<p><a class='ref kl' id='kl325' href='#kl325'>Lie 325</a>Med vognen og tusen mynter<br>
dro vognmannen hjem. Han spurte<br>
etter fruens helse, og sa:<br>
Sujata har valgt hjemløshet<br>
blant brødre! Etter tre netter<br>
ble hans sinn opplyst av visdom!</p>
<p><a class='ref kl' id='kl326' href='#kl326'>Lie 326</a>Vognmann—behold vogn og hester,<br>
ta disse tusen myntene!<br>
For ordene om Sujata<br>
gir jeg deg denne matbollen.</p>
<p><a class='ref kl' id='kl327' href='#kl327'>Lie 327</a>Frue! Behold hestene dine,<br>
vognen og myntene også!<br>
Jeg vil òg gå ut som hjemløs<br>
og følge Den våknes lære.</p>
<p><a class='ref kl' id='kl328' href='#kl328'>Lie 328</a>Elefanter, kveg og hester,<br>
juveler og gull i overflod—<br>
all rikdom i vårt store hus<br>
har din far sagt fra seg, datter!<br>
Han gikk ut som munk, Sundari—<br>
nyt rikdommen! Du er hans arving.</p>
<p><a class='ref kl' id='kl329' href='#kl329'>Lie 329</a>Elefanter, kveg og hester,<br>
juveler, gull i overflod—<br>
all rikdom i vårt store hus<br>
har min kjære far sagt fra seg.<br>
Han er gått ut som munk av sorg<br>
over sin lille døde sønn—<br>
slik vil jeg òg søke trøst<br>
for tapet av min døde bror!</p>
<p><a class='ref kl' id='kl330' href='#kl330'>Lie 330</a>Så ønsker jeg deg av hjertet<br>
at du lykkes, min Sundari!<br>
Nøyer du deg med matrester<br>
og en kappe sydd av filler,<br>
vil du nå den andre bredden<br>
fri fra sinnets sorte strømmer.</p>
<p><a class='ref kl' id='kl331' href='#kl331'>Lie 331</a>Edle søster! Hardt har jeg trent.<br>
Blikket er renset, øyet klart,<br>
i minnet ser jeg liv på liv<br>
og steder hvor jeg før har bodd .</p>
<p><a class='ref kl' id='kl332' href='#kl332'>Lie 332</a>Takket være deg, venninne,<br>
ordenens klareste stjerne,<br>
har jeg nådd den største visdom—<br>
Buddhas vei er gått til ende.</p>
<p><a class='ref kl' id='kl333' href='#kl333'>Lie 333</a>Så la meg nå, edle søster,<br>
gå til Buddha i Savatthi.<br>
Jeg vil brøle som en løve,<br>
synge ut min frihetsglede.</p>
<p><a class='ref kl' id='kl334' href='#kl334'>Lie 334</a>Se, Sundari! Mesterens glans<br>
er gyllen, huden hans stråler!<br>
Se han som fryktløst betvinger<br>
sinnets mørke—Den opplyste!</p>
<p><a class='ref kl' id='kl335' href='#kl335'>Lie 335</a>Se—her er Sundari, Mester!<br>
Frihetsarbeidet er fullført.<br>
Alt begjær er dødt, og jeg er<br>
fri fra sinnets sorte strømmer.</p>
<p><a class='ref kl' id='kl336' href='#kl336'>Lie 336</a>Helt fra Benares har jeg reist<br>
for å komme til deg, og bli<br>
din elev, du store helt.<br>
Jeg bøyer meg for dine føtter,</p>
<p><a class='ref kl' id='kl337' href='#kl337'>Lie 337</a>ditt fullkomment opplyste sinn!<br>
Jeg er datter av dine ord,<br>
av din egen munn er jeg født<br>
på ny, uten sjelemørke.</p>
<p><a class='ref kl' id='kl338' href='#kl338'>Lie 338</a>Velkommen er du, venninne,<br>
slik alle er som har seiret<br>
og hilser sin læremester.<br>
De har fullført treningsveien,<br>
brutt begjærets bånd—og slik blitt<br>
fri fra sinnets sorte strømmer!</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2000</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
