<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thig12.1' lang='no'>
<header>
<ul>
<li class='division'>Søstrenes sanger 12.1</li>
<li class='subdivision'>Sangen med seksten vers</li>
</ul>
<h1>Punna</h1>
</header>
<blockquote class='gatha'>
<p><a class='ref kl' id='kl236' href='#kl236'>Lie 236</a>Hver vintermorgen bar jeg vann<br>
fra elven, med frostblå hender.<br>
Frykten for min frue drev meg—<br>
stokkeslag og harde skjellsord.</p>
<p><a class='ref kl' id='kl237' href='#kl237'>Lie 237</a>Men du, brahman, hva frykter du?<br>
Hva skremmer deg ned i vannet?<br>
Hele kroppen din skjelver jo,<br>
iskald og frossen til beinet!</p>
<p><a class='ref kl' id='kl238' href='#kl238'>Lie 238</a>Du kjenner jo svaret, Punna,<br>
hvorfor spørre om det du vet?<br>
Jeg vil det gode! Jeg driver<br>
bort mine onde gjerninger.</p>
<p><a class='ref kl' id='kl239' href='#kl239'>Lie 239</a>Slik kan alle—ung og gammel—<br>
som begår en ussel handling,<br>
rense seg i elvevannet,<br>
fri seg selv fra klebrig ondskap.</p>
<p><a class='ref kl' id='kl240' href='#kl240'>Lie 240</a>Hvem har innbilt deg det? En tosk<br>
i høyrøstet snakk med tosker?<br>
Tenk å tro at virkelig frihet<br>
fra ondskapen finnes i vann—</p>
<p><a class='ref kl' id='kl241' href='#kl241'>Lie 241</a>—i så fall kommer vel også<br>
krokodiller til himmelen?<br>
Ja, tenk hvor full den må være<br>
av skilpadder, frosker og orm!</p>
<p><a class='ref kl' id='kl242' href='#kl242'>Lie 242</a>Og hva med dem som slakter dyr,<br>
setter feller og trekker garn,<br>
hva med tyver og mordere<br>
og andre slags illgjerningsmenn?<br>
Blir til og med disse rene<br>
av å senke kroppen i vann?</p>
<p><a class='ref kl' id='kl243' href='#kl243'>Lie 243</a>Hvis elven virkelig vasket<br>
bort dine onde handlinger,<br>
tok den vel også de gode—<br>
og lot deg stå naken igjen.</p>
<p><a class='ref kl' id='kl244' href='#kl244'>Lie 244</a>De handlingene du frykter<br>
når du dukker under, brahman—<br>
la dem være ugjort! Spar deg<br>
både frykt og frosne lemmer.</p>
<p><a class='ref kl' id='kl245' href='#kl245'>Lie 245</a>Til du kom, var jeg på villspor.<br>
Du har vist meg den edle vei—<br>
du skal få kappen min, Punna!<br>
Ennå drypper vannet av den.</p>
<p><a class='ref kl' id='kl246' href='#kl246'>Lie 246</a>Behold badekappen, brahman!<br>
Ingenting vil jeg ha av deg.<br>
Men om du er redd for smerte,<br>
om du vil unngå lidelsen,</p>
<p><a class='ref kl' id='kl247' href='#kl247'>Lie 247</a>skal du aldri gjøre noe vondt,<br>
verken åpent eller i skjul.<br>
Om du dét gjør; om du svikter<br>
de gode krefter i sinnet,</p>
<p><a class='ref kl' id='kl248' href='#kl248'>Lie 248</a>vil lidelsen alltid nå deg,<br>
innhente deg under flukten.<br>
Så om du er redd for smerte,<br>
om du vil unngå lidelsen—</p>
<p><a class='ref kl' id='kl249' href='#kl249'>Lie 249</a>ta tilflukt til Buddha og læren,<br>
oppsøk brødrenes fellesskap.<br>
Tren hardt, følg ordenens regler,<br>
det vil gjøre deg godt, brahman!</p>
<p><a class='ref kl' id='kl250' href='#kl250'>Lie 250</a>Jeg vil følge Buddha og læren,<br>
oppsøke brødrenes orden!<br>
Å trene hardt, med disiplin,<br>
skal være mitt største gode.</p>
<p><a class='ref kl' id='kl251' href='#kl251'>Lie 251</a>Jeg var brahman av fødsel: Nå<br>
er jeg brahman av sann visdom,<br>
av kunnskap og forståelse—<br>
endelig renset i sinnet!</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2000</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
