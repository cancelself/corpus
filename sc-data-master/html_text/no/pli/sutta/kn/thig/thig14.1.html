<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thig14.1' lang='no'>
<header>
<ul>
<li class='division'>Søstrenes sanger 14.1</li>
<li class='subdivision'>Sangen med omkring tretti vers</li>
</ul>
<h1>Subha fra Jivakas mangolund</h1>
</header>
<blockquote class='gatha'>
<p><a class='ref kl' id='kl368' href='#kl368'>Lie 368</a>Rolig vandret Subha den fagre inn i<br>
mangolunden, Jivakas blomsterhage—<br>
midt i veien sto da den elskovssyke<br>
yngling. Da sa hun:</p>
<p><a class='ref kl' id='kl369' href='#kl369'>Lie 369</a>“Si meg hvordan jeg har forbrutt meg! Har jeg<br>
krenket deg, min venn, når du sperrer veien?<br>
Ikke er berøring av nonner god og<br>
sømmelig adferd</p>
<p><a class='ref kl' id='kl370' href='#kl370'>Lie 370</a>i min mesters strålende lære, eller<br>
på den veien han i sin lykke viser<br>
dem som søker renhet—så hvorfor hindrer<br>
du meg på veien?</p>
<p><a class='ref kl' id='kl371' href='#kl371'>Lie 371</a>Dine skitne tanker formørker sinnet!<br>
Jeg er ren, mitt sinn er fullstendig renset,<br>
frigjort, lyst og åpent. Så hvorfor hindrer<br>
du meg på veien?”</p>
<p><a class='ref kl' id='kl372' href='#kl372'>Lie 372</a>“Du er ung og skjønn! Hvilken glede får du<br>
av et liv som nonne, den gule kappen?<br>
Følg meg! La meg skjenke deg gledens drikke,<br>
blomstrende timer!</p>
<p><a class='ref kl' id='kl373' href='#kl373'>Lie 373</a>Trærne puster blomsterstøvdufter over<br>
skogens stier, våren beruser alle<br>
sanser! La meg skjenke deg gledesrusen,<br>
lykkelig forår!</p>
<p><a class='ref kl' id='kl374' href='#kl374'>Lie 374</a>Skogens kjemper, hyllet i lette kronblad,<br>
suser stille, syngende i den varme<br>
vind—men, hvem kan fryde seg over slik en<br>
skjønnhet alene?</p>
<p><a class='ref kl' id='kl375' href='#kl375'>Lie 375</a>Rovdyrflokker herjer jo der i mørket!<br>
Brunstforrykte hunnelefanter raser!<br>
Vil du gå alene og sårbar dit, til<br>
storskogens farer?</p>
<p><a class='ref kl' id='kl376' href='#kl376'>Lie 376</a>En gudinne i paradis, en gyllen<br>
dukke, ligner du under trærnes kroner!<br>
Å, min skjønne—rikt musselinskledd ble du<br>
vakrere enda …</p>
<p><a class='ref kl' id='kl377' href='#kl377'>Lie 377</a>… som slave skulle jeg lyde ditt minste<br>
vink, om vi i lysningen her fant bolig.<br>
Ingen er meg kjærere! Du, min blyge,<br>
himmelske nymfe!</p>
<p><a class='ref kl' id='kl378' href='#kl378'>Lie 378</a>Jeg vil gi deg rikdom og elskovslykke,<br>
kom og bo hos meg! Mitt palass gir hvile,<br>
trygghet, ro og skjønnhet, et luksusliv med<br>
tjenestepiker.</p>
<p><a class='ref kl' id='kl379' href='#kl379'>Lie 379</a>Kle deg fint i lett musselin og blomster,<br>
smør deg inn med duftende, dyre salver.<br>
Perler, gull og sølv skal jeg gi deg—landets<br>
vakreste smykker.</p>
<p><a class='ref kl' id='kl380' href='#kl380'>Lie 380</a>Du skal få den mykeste seng—der dyner,<br>
puter, tykke tepper av ull og rene<br>
laken venter deg, parfymert med dyre<br>
sandeltreoljer.</p>
<p><a class='ref kl' id='kl381' href='#kl381'>Lie 381</a>Lotusblomsten lever jo kun berørt av<br>
vindens ånder … slik også du! Som nonne<br>
blir du gammel uten et kjærtegn, uten<br>
menneskers elskov.”</p>
<p><a class='ref kl' id='kl382' href='#kl382'>Lie 382</a>“Hva gjør denne kroppen så viktig? Full av<br>
møkk og råttenskap, er den uten varig<br>
kjerne—hvorfor ble du som sinnsforvirret<br>
straks du fikk se meg?”</p>
<p><a class='ref kl' id='kl383' href='#kl383'>Lie 383</a>“Dine vakre øyne er fylt med mystisk,<br>
overjordisk klang, som av sang og strenger—<br>
slike øyne øker min lengsel, gjør meg<br>
skjelven og svimmel!</p>
<p><a class='ref kl' id='kl384' href='#kl384'>Lie 384</a>Dine øyne er—liksom lotusknopper—<br>
lys og skygge; blågylne i ditt ansikt.<br>
Slike øyne lokker og dårer, gjør meg<br>
skjelven av lengsel!</p>
<p><a class='ref kl' id='kl385' href='#kl385'>Lie 385</a>Selv om du forsvinner ved verdens ende,<br>
husker jeg ditt blikk, dine lange vipper.<br>
Ingen øyne elsker jeg mer, du, blyge,<br>
himmelske nymfe!”</p>
<p><a class='ref kl' id='kl386' href='#kl386'>Lie 386</a>“Du går vill! Du ønsker deg månen! Spranget<br>
over verdens høyeste fjell er enkelt<br>
mot å jage, blind av begjær, en nonne,<br>
datter av Buddha.</p>
<p><a class='ref kl' id='kl387' href='#kl387'>Lie 387</a>Ingenting i hele den vide verden<br>
kunne jeg begjære—for lidenskapen<br>
er meg fremmed, utryddet av den våkne<br>
Mesterens lære.</p>
<p><a class='ref kl' id='kl388' href='#kl388'>Lie 388</a>Kastet bort som aske, og verdsatt som en<br>
skål med gift er lysten—for lidenskapen<br>
er meg fremmed, utryddet av den våkne<br>
Mesterens lære.</p>
<p><a class='ref kl' id='kl389' href='#kl389'>Lie 389</a>Prøv du din forførelseskunst på en som<br>
aldri satt ved Mesterens føtter! Jeg ser,<br>
jeg forstår—av meg får du ingen glede,<br>
ingen belønning.</p>
<p><a class='ref kl' id='kl390' href='#kl390'>Lie 390</a>Jeg er våken! Sorg eller glede, skjellsord,<br>
hyllest … alt forgjengelig kjenner jeg som<br>
urent. Derfor unngår jeg òg å falle<br>
i dine feller.</p>
<p><a class='ref kl' id='kl391' href='#kl391'>Lie 391</a>Jeg er en av Buddhas disipler—følger<br>
veien, åttedelt, og er uten sorte<br>
strømmer. Ut av hjertet er pilen trukket—<br>
ensom er lykken!</p>
<p><a class='ref kl' id='kl392' href='#kl392'>Lie 392</a>Jeg har nemlig sett slike malte dukker:<br>
Bundet opp i pinner med tynne snorer<br>
danser de, som levende menn og kvinner,<br>
mange slags danser.</p>
<p><a class='ref kl' id='kl393' href='#kl393'>Lie 393</a>Men når alle pinner og snorer løsnes,<br>
fjernes, kastes, brekkes i to og rykes—<br>
hva blir da igjen å beundre, hvor er<br>
skjønnhetsmagien?</p>
<p><a class='ref kl' id='kl394' href='#kl394'>Lie 394</a>Slik er også kroppen en dukke—uten<br>
livets tråd og pinner forgår dens sødme.<br>
Hva blir da igjen å beundre, hvor er<br>
skjønnhetens blendverk?</p>
<p><a class='ref kl' id='kl395' href='#kl395'>Lie 395</a>Som et bilde malt på en vegg, med friske<br>
farger, er mitt legeme uten dybde,<br>
et bedrag; en løgn skapt av sanseinntrykk—<br>
innholdsløs, luftig.</p>
<p><a class='ref kl' id='kl396' href='#kl396'>Lie 396</a>Som et tre av gull er den drøm du jager<br>
blindt—en tom og falsk illusjon, lik kunster<br>
vist av gjøglergrupper på torg, der mengden<br>
søker begeistring.</p>
<p><a class='ref kl' id='kl397' href='#kl397'>Lie 397</a>Øyet er en skjelvende ball av tårer,<br>
og glassaktig vev i en hule. Liksom<br>
alle andre øyne er også mine—<br>
de du begjærer.”</p>
<p><a class='ref kl' id='kl398' href='#kl398'>Lie 398</a>Hun, den skjønne, rev ut det ene øyet—<br>
ikke var hun bundet, men fri i sinnet!<br>
Hun sa: “Vær så god, du skal få det! Ta det,<br>
slik du begjærer!”</p>
<p><a class='ref kl' id='kl399' href='#kl399'>Lie 399</a>All hans lidenskap ble til intet; skrekken<br>
la begjæret dødt, og han ba: “Du edle!<br>
Tilgi meg! Må du bli helbredet! Slikt skal<br>
aldri mer hende!</p>
<p><a class='ref kl' id='kl400' href='#kl400'>Lie 400</a>Som å favne sviende ild er det å<br>
krenke en som deg; som en giftig slange<br>
slår min handling meg! I din visdom, tilgi!<br>
Å, bli helbredet!”</p>
<p><a class='ref kl' id='kl401' href='#kl401'>Lie 401</a>Hun gikk fri og ensom til ham som stråler<br>
klart av godhet. Der, i Den våknes nærhet,<br>
ble hun straks helbredet—fra denne lykken<br>
nådde hun målet.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2000</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
