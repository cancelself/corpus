<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thig16.1' lang='no'>
<header>
<ul>
<li class='division'>Søstrenes sanger 16.1</li>
<li class='subdivision'>Den lengste sangen</li>
</ul>
<h1>Sumedha</h1>
</header>
<blockquote class='gatha'>
<p><a class='ref kl' id='kl450' href='#kl450'>Lie 450</a>Sumedha,<br>
datter av kong Koñcas førstedronning,<br>
ble i byen Mantavati overbevist<br>
av lærens disipler.</p>
<p><a class='ref kl' id='kl451' href='#kl451'>Lie 451</a>Verdig førte hun seg, vakker<br>
var hennes tale, klok<br>
var hun og veltrent<br>
i Buddhas lære.<br>
Hun sa: “Mor og far—<br>
hør på meg!</p>
<p><a class='ref kl' id='kl452' href='#kl452'>Lie 452</a>Nirvana<br>
er målet for mine lengsler!<br>
Når selv guders liv<br>
har en ende—hvor mye mindre<br>
er ikke den tomme<br>
sanseligheten verdt,<br>
den som er så smertefull!</p>
<p><a class='ref kl' id='kl453' href='#kl453'>Lie 453</a>Bitter er den. Som rusgift<br>
lokker den, og med falsk sødme<br>
skjuler den helvetes lange natt<br>
av pinsler og gru—</p>
<p><a class='ref kl' id='kl454' href='#kl454'>Lie 454</a>der de sørger i fortvilelse,<br>
de onde i tanke og gjerning,<br>
de troløse, grådige dårer<br>
som blindt går den mørke vei.</p>
<p><a class='ref kl' id='kl455' href='#kl455'>Lie 455</a>Ingen visdom bærer dårene<br>
i hjerte eller sinn—<br>
om edle sannheter holdes opp<br>
rett foran øynene deres,<br>
vil de ingenting se, men være hindret<br>
av smertens tåkeskyer!</p>
<p><a class='ref kl' id='kl456' href='#kl456'>Lie 456</a>Slike sannheter, mor, som den edle<br>
Buddha forklarer, er utenfor<br>
vanlige menneskers viten—<br>
mennesker som nyter<br>
livet, og hvis høyeste mål<br>
er å gjenfødes blant guder.</p>
<p><a class='ref kl' id='kl457' href='#kl457'>Lie 457</a>Selv guder er fanget<br>
av fødsel og død, selv<br>
deres liv har en ende.<br>
Men dårene frykter ikke<br>
å bli født igjen og igjen.</p>
<p><a class='ref kl' id='kl458' href='#kl458'>Lie 458</a>Fire er sorgens veier—<br>
kun to leder til sinnets blomstring.<br>
For dem som pines i helvete,<br>
finnes ingen utgang<br>
i hjemløshet.</p>
<p><a class='ref kl' id='kl459' href='#kl459'>Lie 459</a>Gi meg deres tillatelse<br>
til å gå ut, til å følge<br>
den store Mesterens lære!<br>
Jeg lengter etter å fri meg<br>
fra fødsel og død.</p>
<p><a class='ref kl' id='kl460' href='#kl460'>Lie 460</a>Hvordan kan jeg være tilfreds<br>
i denne elendige hule kroppen!<br>
La meg gå! Bare slik<br>
kan livsbegjæret slukkes.</p>
<p><a class='ref kl' id='kl461' href='#kl461'>Lie 461</a>Dette er de opplystes æra!<br>
Mørkets tid er over, det rette<br>
øyeblikket er inne!<br>
Aldri<br>
skal jeg svikte<br>
treningsreglene, det rene liv.”</p>
<p><a class='ref kl' id='kl462' href='#kl462'>Lie 462</a>Slik talte Sumedha<br>
til sin mor og sin far:<br>
“Jeg spiser ikke et måltid mer<br>
før jeg har blitt nonne!<br>
Heller bøyer jeg meg for døden!”</p>
<p><a class='ref kl' id='kl463' href='#kl463'>Lie 463</a>Moren gråt i sorg, og faren<br>
var slått av smerte—<br>
sammen trøstet de Sumedha<br>
som lå sammensunket<br>
på terrassen.</p>
<p><a class='ref kl' id='kl464' href='#kl464'>Lie 464</a>“Reis deg, barn! Sørg ikke!<br>
For du er lovet bort.<br>
Kong Anikaratta<br>
er en flott mann—til ham<br>
er du lovet som brud,</p>
<p><a class='ref kl' id='kl465' href='#kl465'>Lie 465</a>du skal bli hans førstedronning!<br>
Livet som nonne er vanskelig, kjære—<br>
treningsreglene harde.</p>
<p><a class='ref kl' id='kl466' href='#kl466'>Lie 466</a>Som dronning kan du herske,<br>
nyte stor rikdom og lykke!<br>
Du er ung—gled deg<br>
over kjærlighet og luksus, gled deg<br>
over bryllupet, barn!”</p>
<p><a class='ref kl' id='kl467' href='#kl467'>Lie 467</a>Da sa Sumedha: “Nei!<br>
Hvordan kan jeg tenke på slikt<br>
når tilværelsen er uten kjerne?<br>
Ordinasjon eller døden!<br>
Bryllup kommer ikke på tale!</p>
<p><a class='ref kl' id='kl468' href='#kl468'>Lie 468</a>Jeg vil ikke klamre meg til<br>
denne råtne, urene kroppen<br>
som stinker av piss—skremmende<br>
som en krypt full av lik<br>
er den, og helt utenfor min<br>
kontroll.</p>
<p><a class='ref kl' id='kl469' href='#kl469'>Lie 469</a>Jeg vet hvordan kroppen<br>
virkelig er: Motbydelig tilklint<br>
med slintrer og blod, full av makk—<br>
en haug gribbemat! Hvorfor<br>
må vi slepe på daukjøtt som dette!</p>
<p><a class='ref kl' id='kl470' href='#kl470'>Lie 470</a>Snart legges kroppen på gravplassen,<br>
tom, uten sjel, som søppel,<br>
kastet bort i avsky<br>
av slektninger—</p>
<p><a class='ref kl' id='kl471' href='#kl471'>Lie 471</a>ja, når til og med ens foreldre<br>
vasker likstanken av seg<br>
og vemmes—<br>
hva da med andre mennesker!</p>
<p><a class='ref kl' id='kl472' href='#kl472'>Lie 472</a>Likevel henger vi fast ved våre kropper,<br>
disse urene dyngene av sener og bein,<br>
disse stinkende sekkene av skitt og tårer .</p>
<p><a class='ref kl' id='kl473' href='#kl473'>Lie 473</a>Om en plukket kroppen i deler,<br>
eller vrengte innsiden ut,<br>
ville ikke engang ens egen mor<br>
holde ut, men brekke seg<br>
i kvalme!</p>
<p><a class='ref kl' id='kl474' href='#kl474'>Lie 474</a>All smerte og bekymring<br>
skyldes kroppens eksistens—<br>
hvordan kan jeg gifte meg<br>
når jeg tenker på dette?</p>
<p><a class='ref kl' id='kl475' href='#kl475'>Lie 475</a>Om tre hundre skarpslipte sverd<br>
skulle gjennombore meg<br>
dag etter dag i hundre år,<br>
ville likevel det vært bedre<br>
om det bare gjorde slutt på lidelsen!</p>
<p><a class='ref kl' id='kl476' href='#kl476'>Lie 476</a>En slik pine burde den tåle<br>
som husker Mesterens ord:<br>
‘Livets og dødens kretsløp<br>
er langvarig for den<br>
som blir drept igjen og igjen.’</p>
<p><a class='ref kl' id='kl477' href='#kl477'>Lie 477</a>Talløse er pinslene<br>
blant guder og mennesker,<br>
i dyreriket, i åndeverdenen,<br>
blant spøkelser og demoner,<br>
og i helvetes riker—</p>
<p><a class='ref kl' id='kl478' href='#kl478'>Lie 478</a>ja, plagene i helvete<br>
er mange for den som har falt<br>
dit ned. Selv blant guder<br>
er ingen frelse—nirvana<br>
er den høyeste lykke!</p>
<p><a class='ref kl' id='kl479' href='#kl479'>Lie 479</a>De som ivrige følger<br>
Mesterens lære, kan oppnå<br>
utslukningens fred om de nøysomt<br>
og uten grådighet streber mot<br>
dødens og fødselens ende.</p>
<p><a class='ref kl' id='kl480' href='#kl480'>Lie 480</a>I dag, far, går jeg ut<br>
i hjemløshet! Hva skal jeg<br>
med denne tomme rikdommen?<br>
Jeg avskyr sanseligheten<br>
som surt oppkast—i meg er den død<br>
som en palme rykket opp med rot.”</p>
<p><a class='ref kl' id='kl481' href='#kl481'>Lie 481</a>Dette sa Sumedha til sin far—og samtidig<br>
ankom Anikaratta, brudgommen,<br>
med praktfullt følge for å feire<br>
bryllup til avtalt tid.</p>
<p><a class='ref kl' id='kl482' href='#kl482'>Lie 482</a>Med en skarp dolk skar Sumedha av<br>
sitt myke, sorte hår—<br>
ensom låste hun seg inne<br>
og gikk inn i dyp meditasjon,</p>
<p><a class='ref kl' id='kl483' href='#kl483'>Lie 483</a>der hun så alle tings forgjengelighet<br>
og forsto den helt og fullt.<br>
Anikaratta<br>
kom nå inn i slottet,</p>
<p><a class='ref kl' id='kl484' href='#kl484'>Lie 484</a>han styrtet opp trappen<br>
mot rommet der Sumedha satt,<br>
la sine juvelprydede hender mot hverandre<br>
og ba:</p>
<p><a class='ref kl' id='kl485' href='#kl485'>Lie 485</a>“Sumedha! Som dronning<br>
kan du herske, og nyte<br>
rikdom og skjønnhet. Du er ung!<br>
Gled deg! Lykke og luksus<br>
er få forunt—</p>
<p><a class='ref kl' id='kl486' href='#kl486'>Lie 486</a>jeg skjenker deg mitt<br>
kongerike! Slik rikdom<br>
kan være til glede; du kan gi<br>
gaver til fattige og asketer.<br>
Vær ikke trist, la ikke<br>
foreldrene dine sørge.”</p>
<p><a class='ref kl' id='kl487' href='#kl487'>Lie 487</a>Sumedha sa:<br>
“Jeg er ikke interessert i rikdom—<br>
jeg har ingen illusjoner om nytelse.<br>
Heller ikke du bør la deg lure, men<br>
åpne øynene for sanselighetens farer.</p>
<p><a class='ref kl' id='kl488' href='#kl488'>Lie 488</a>Tenk på Mandhata, konge over fire<br>
kontinenter! Han elsket sin lyst<br>
og tok for seg av livet—men døde<br>
misfornøyd og med uro i sinnet.</p>
<p><a class='ref kl' id='kl489' href='#kl489'>Lie 489</a>Om juveler hadde regnet<br>
fra alle himmelretninger,<br>
hadde likevel ikke sanselighet<br>
ført til sinnsro, hadde likevel<br>
menneskene dødd ulykkelige.</p>
<p><a class='ref kl' id='kl490' href='#kl490'>Lie 490</a>Som slaktekniver skjærer lysten.<br>
Som slangegift bedøver lysten.<br>
Som fakler brenner lysten.<br>
Som et kranium griner lysten!</p>
<p><a class='ref kl' id='kl491' href='#kl491'>Lie 491</a>Forgjengelig er sanseligheten<br>
og full av pine som dødelig gift<br>
eller glødende jernkuler i munnen.<br>
Lysten er det ondes rot,</p>
<p><a class='ref kl' id='kl492' href='#kl492'>Lie 492</a>bitre er dens frukter. Den er<br>
som smertefulle byller i kjøttet,<br>
som falske drømmer eller<br>
lånt gods.</p>
<p><a class='ref kl' id='kl493' href='#kl493'>Lie 493</a>Som sverd og spyd<br>
er lysten; som pest, ondskap<br>
og drap, som en grop<br>
med glødende kull, som angst<br>
og ødeleggelse<br>
er lysten.</p>
<p><a class='ref kl' id='kl494' href='#kl494'>Lie 494</a>Dette er min beskrivelse<br>
av sanselighet og lyst!<br>
Gå! Jeg har ingen tillit<br>
til tilværelsen;</p>
<p><a class='ref kl' id='kl495' href='#kl495'>Lie 495</a>hva vil en annen gjøre for meg<br>
når det brenner i hans eget hår?<br>
Enhver må kjempe for å overvinne<br>
egen alderdom og død.”</p>
<p><a class='ref kl' id='kl496' href='#kl496'>Lie 496</a>Sumedha åpnet døren og så<br>
foreldrene og Anikaratta<br>
gråtende på gulvet.<br>
Hun sa:</p>
<p><a class='ref kl' id='kl497' href='#kl497'>Lie 497</a>“Langsom er livets og dødens sirkel<br>
for dårer som gråter uten stopp<br>
over sin fars død og<br>
sin brors, og av redsel<br>
for sin egen!</p>
<p><a class='ref kl' id='kl498' href='#kl498'>Lie 498</a>Husk tårene, husk<br>
melken og blodet, liv etter liv<br>
hver skapning lever,<br>
tilsynelatende endeløst;<br>
husk knoklene<br>
som hoper seg opp!</p>
<p><a class='ref kl' id='kl499' href='#kl499'>Lie 499</a>Husk de fire hav<br>
av tårer, melk og blod.<br>
Husk at knokkelhaugen etter én<br>
eneste manns mange liv<br>
er stor som et fjell.</p>
<p><a class='ref kl' id='kl500' href='#kl500'>Lie 500</a>Gjennom utallige fødsler<br>
er hver enkelts mødre så mange<br>
at om hele India var dekket<br>
av ørsmå frø, ville det vært<br>
flere mødre enn frø.</p>
<p><a class='ref kl' id='kl501' href='#kl501'>Lie 501</a>Gjennom utallige fødsler<br>
er hver enkelts fedre så mange<br>
at om alle kvister og gresstrå i verden<br>
var kuttet i firetommers biter,<br>
ville det vært flere fedre enn biter.</p>
<p><a class='ref kl' id='kl502' href='#kl502'>Lie 502</a>Husk lignelsen om den blinde skilpadden<br>
som svømmer i det store havet, husk<br>
det flytende åket med hull i,<br>
og hvor liten sjansen er<br>
for at skilpadden stikker hodet opp<br>
i dette hullet: Så liten<br>
er sjansen for å bli gjenfødt som menneske.</p>
<p><a class='ref kl' id='kl503' href='#kl503'>Lie 503</a>Husk at menneskets form<br>
er som skum på havet—<br>
uten kjerne og alltid foranderlig.<br>
Husk helvetes pine!</p>
<p><a class='ref kl' id='kl504' href='#kl504'>Lie 504</a>Husk dem som fyller opp gravplassene<br>
igjen og igjen, husk den grådige<br>
krokodillen, husk<br>
de fire sannhetene.</p>
<p><a class='ref kl' id='kl505' href='#kl505'>Lie 505</a>Når den udødelige lærens<br>
nektar finnes, hvorfor<br>
smake det bitre, hvorfor<br>
dvele ved sanselighetens<br>
beske smak?</p>
<p><a class='ref kl' id='kl506' href='#kl506'>Lie 506</a>Når den udødelige lærens<br>
nektar finnes, hvorfor<br>
fanges av lystens mørke<br>
feber? For all lyst<br>
brenner, gløder i blodet.</p>
<p><a class='ref kl' id='kl507' href='#kl507'>Lie 507</a>Når den store freden finnes,<br>
hvorfor falle i lystens<br>
fiendtlige bakhold?<br>
Som en tyv,<br>
som en krigersk konge,<br>
som morderisk ild, som flom<br>
er lysten.</p>
<p><a class='ref kl' id='kl508' href='#kl508'>Lie 508</a>Når sann frihet finnes,<br>
hvorfor råtne i lystens lenker?<br>
Slavebundet av sine sanser<br>
lider mennesket grusomme smerter.</p>
<p><a class='ref kl' id='kl509' href='#kl509'>Lie 509</a>En gressfakkel brenner hånden din<br>
om du ikke slipper taket i tide—<br>
slik er lysten, den svir<br>
alle som lar seg fange.</p>
<p><a class='ref kl' id='kl510' href='#kl510'>Lie 510</a>Forkast ikke varig lykke<br>
for kortvarig nytelse;<br>
vær ikke lik fisken som svelger<br>
fiskekroken og dør.</p>
<p><a class='ref kl' id='kl511' href='#kl511'>Lie 511</a>Tem lystene dine før<br>
de lenker deg som en hund<br>
og fortærer deg, slik sultne<br>
kasteløse eter hunder.</p>
<p><a class='ref kl' id='kl512' href='#kl512'>Lie 512</a>Grenseløs<br>
er smerten og sorgen<br>
som venter deg om du henger fast<br>
ved lysten!</p>
<p><a class='ref kl' id='kl513' href='#kl513'>Lie 513</a>Når det som ikke eldes,<br>
finnes, hvorfor bry seg om<br>
sanseligheten? Den bringer<br>
alderdom, sykdom og død<br>
overalt og i alle liv.</p>
<p><a class='ref kl' id='kl514' href='#kl514'>Lie 514</a>Det som er uten alder, er uten død—<br>
og dette som verken eldes eller dør,<br>
er uten sorg, uten fiendskap,<br>
uten frykt og plager.</p>
<p><a class='ref kl' id='kl515' href='#kl515'>Lie 515</a>Mange har oppnådd dette<br>
som ikke dør: For dette<br>
er mulig for alle<br>
som trener grundig og flittig<br>
—men ikke for den som er doven!”</p>
<p><a class='ref kl' id='kl516' href='#kl516'>Lie 516</a>Slik talte Sumedha<br>
som ikke fant glede i det verdslige,<br>
og hun kastet sitt avskårne hår<br>
på gulvet foran Anikaratta.</p>
<p><a class='ref kl' id='kl517' href='#kl517'>Lie 517</a>Anikaratta reiste seg, bøyde seg<br>
dypt for Sumedhas far, og sa:<br>
“La Sumedha, den klarsynte, gå<br>
til ordinasjon! Hun kjenner<br>
den sanne frihet!”</p>
<p><a class='ref kl' id='kl518' href='#kl518'>Lie 518</a>Slik fikk hun foreldrenes tillatelse,<br>
og ordinerte seg ut fra redsel<br>
for sorg og farer. Stor var den visdom<br>
hun oppnådde mens hun arbeidet<br>
mot det høyeste mål.</p>
<p><a class='ref kl' id='kl519' href='#kl519'>Lie 519</a>Vidunderlig var nirvana<br>
for kongsdatteren!<br>
Og i dette sitt siste liv<br>
fortalte hun om de tidligere:</p>
<p><a class='ref kl' id='kl520' href='#kl520'>Lie 520</a>“På Mester Konagamanas tid<br>
var vi tre venninner som ga<br>
munkene og nonnene<br>
en vakker bolig i gave.</p>
<p><a class='ref kl' id='kl521' href='#kl521'>Lie 521</a>Ti ganger, hundre ganger,<br>
ja, ti tusen ganger fødtes vi<br>
blant gudene, for ikke å snakke om<br>
blant menneskene!</p>
<p><a class='ref kl' id='kl522' href='#kl522'>Lie 522</a>Mektige var vi<br>
blant gudene, for ikke å snakke om<br>
blant menneskene! Jeg var<br>
en stor konges hustru,<br>
juvelen blant hans dronninger.</p>
<p><a class='ref kl' id='kl523' href='#kl523'>Lie 523</a>Dette er årsaken; dette er roten;<br>
dette er frihetens kilde:<br>
Å glede seg over læren!<br>
Dette er det første skritt<br>
på veien til nirvana:<br>
Å fryde seg over Buddhas ord!</p>
<p><a class='ref kl' id='kl524' href='#kl524'>Lie 524</a>Slik gjør de<br>
som har tillit til læren<br>
og Mesterens fullkomne visdom:<br>
De vender seg bort fra livet,<br>
gir avkall på sanselighetens rus.”</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2000</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
