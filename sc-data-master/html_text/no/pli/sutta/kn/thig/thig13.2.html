<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thig13.2' lang='no'>
<header>
<ul>
<li class='division'>Søstrenes sanger 13.2</li>
<li class='subdivision'>Sanger med omkring tjue vers</li>
</ul>
<h1>Rohini</h1>
</header>
<blockquote class='gatha'>
<p><a class='ref kl' id='kl271' href='#kl271'>Lie 271</a>Munker er alt du snakker om—<br>
ja, hver dag fra morgen til kveld<br>
roser du munkene, datter.<br>
Er dét ditt mål: Å bli nonne?</p>
<p><a class='ref kl' id='kl272' href='#kl272'>Lie 272</a>Gavmildt gir du munkene mat<br>
og drikke, godt og rikelig—<br>
jeg må spørre deg, Rohini:<br>
Hvorfor er du så glad i munker?</p>
<p><a class='ref kl' id='kl273' href='#kl273'>Lie 273</a>Dovenslasker er de alle!<br>
Snyltere, sleipe slikkmunner<br>
er disse munkene dine!<br>
Hvorfor er du så glad i dem?</p>
<p><a class='ref kl' id='kl274' href='#kl274'>Lie 274</a>Kjære pappa! Lenge har du<br>
stilt meg spørsmål om munkene:<br>
Lytt til meg nå, når jeg priser<br>
all deres visdom og godhet!</p>
<p><a class='ref kl' id='kl275' href='#kl275'>Lie 275</a>Dovenslasker er de ikke—<br>
de arbeider hardt og villig<br>
med å fordrive alt begjær<br>
—derfor er jeg glad i munker.</p>
<p><a class='ref kl' id='kl276' href='#kl276'>Lie 276</a>Grådighet, hat, uvitenhet—<br>
munkene drar det opp med rot,<br>
jager alt vondt med sin renhet<br>
—derfor er jeg glad i munker.</p>
<p><a class='ref kl' id='kl277' href='#kl277'>Lie 277</a>Rene er deres handlinger,<br>
ren og sann er deres tale.<br>
Rene er de i sinnet<br>
—derfor er jeg glad i munker.</p>
<p><a class='ref kl' id='kl278' href='#kl278'>Lie 278</a>Ja, lytefri, lik perlemor,<br>
er munkenes edle renhet<br>
og lyse, vennlige tanker<br>
—derfor er jeg glad i munker.</p>
<p><a class='ref kl' id='kl279' href='#kl279'>Lie 279</a>Munkene forvalter læren<br>
godt og kyndig; lever edelt,<br>
viser vei til det høyeste mål<br>
—derfor er jeg glad i munker.</p>
<p><a class='ref kl' id='kl280' href='#kl280'>Lie 280</a>Munkene røkter visdommen<br>
godt og kyndig; lever edelt,<br>
dypt konsentrert og oppmerksomt<br>
—derfor er jeg glad i munker.</p>
<p><a class='ref kl' id='kl281' href='#kl281'>Lie 281</a>De vandrer vidt, de tenker dypt;<br>
de taler klokt og beskjedent.<br>
Sorg og smerte driver de ut<br>
—derfor er jeg glad i munker.</p>
<p><a class='ref kl' id='kl282' href='#kl282'>Lie 282</a>Når de går gjennom landsbyen,<br>
ser de seg aldri tilbake.<br>
Nei, uten lengsler vandrer de<br>
—derfor er jeg glad i munker.</p>
<p><a class='ref kl' id='kl283' href='#kl283'>Lie 283</a>Munker er ikke stornøyde.<br>
Aldri samler de gods og gull,<br>
alt som blir gitt dem, spiser de<br>
—derfor er jeg glad i munker.</p>
<p><a class='ref kl' id='kl284' href='#kl284'>Lie 284</a>Gullmynt tar de ikke imot,<br>
og ikke sølv eller smykker.<br>
De lever av det dagen gir<br>
—derfor er jeg glad i munker.</p>
<p><a class='ref kl' id='kl285' href='#kl285'>Lie 285</a>Fra alle slags familier,<br>
fra mange riker kommer de,<br>
men elsker hverandre som brødre<br>
—derfor er jeg glad i munker!</p>
<p><a class='ref kl' id='kl286' href='#kl286'>Lie 286</a>Velsignet være din fødsel,<br>
din plass i vårt hus, Rohini!<br>
Din tillit til Buddha er sterk,<br>
din tro på læren klippefast,</p>
<p><a class='ref kl' id='kl287' href='#kl287'>Lie 287</a>for du har virkelig forstått<br>
hvordan godhet avler godhet!<br>
Nå skal også våre gaver<br>
komme munkene til gode,</p>
<p><a class='ref kl' id='kl288' href='#kl288'>Lie 288</a>ja, en prektig offergave<br>
skjenker vi til Buddhas ære.<br>
Så hør! Om du frykter smerte,<br>
om du vil unngå lidelsen,</p>
<p><a class='ref kl' id='kl289' href='#kl289'>Lie 289</a>ta tilflukt til Buddha og læren,<br>
oppsøk søstrenes fellesskap.<br>
Tren hardt, følg ordenens regler—<br>
det vil virkelig gjøre deg godt!</p>
<p><a class='ref kl' id='kl290' href='#kl290'>Lie 290</a>Jeg vil følge Buddha og læren,<br>
oppsøke brødrenes orden!<br>
Å trene hardt, med disiplin,<br>
skal være mitt største gode.</p>
<p><a class='ref kl' id='kl291' href='#kl291'>Lie 291</a>Jeg var brahman av fødsel: Nå<br>
er jeg brahman av sann visdom,<br>
av kunnskap og forståelse—<br>
endelig renset i sinnet!</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2000</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
