<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thig13.5' lang='no'>
<header>
<ul>
<li class='division'>Søstrenes sanger 13.5</li>
<li class='subdivision'>Sanger med omkring tjue vers</li>
</ul>
<h1>Subha, gullsmedens datter</h1>
</header>
<blockquote class='gatha'>
<p><a class='ref kl' id='kl339' href='#kl339'>Lie 339</a>Ung og ren, kledd i hvite klær<br>
var jeg da jeg først fikk høre<br>
læren. Jeg lyttet iherdig,<br>
fant sannhetens dypeste grunn.</p>
<p><a class='ref kl' id='kl340' href='#kl340'>Lie 340</a>Fra denne stund ble nytelse<br>
og verdslig lyst meg motbydelig—<br>
jeg ville gi avkall på alt<br>
som smakte av sanselig rus.</p>
<p><a class='ref kl' id='kl341' href='#kl341'>Lie 341</a>Jeg forlot familien min,<br>
slaver, tjenere, landsbyen<br>
og dens frodige marker—alt<br>
som fristet med fryd og skjønnhet.</p>
<p><a class='ref kl' id='kl342' href='#kl342'>Lie 342</a>Jeg vendte rikdommen ryggen<br>
til fordel for søstrenes liv—<br>
for jeg var helt overbevist<br>
av læren, slik den var forklart.</p>
<p><a class='ref kl' id='kl343' href='#kl343'>Lie 343</a>Skulle jeg da la meg lokke,<br>
så upassende, tilbake?<br>
Jeg som ingenting begjærer<br>
av den rikdom jeg forkastet?</p>
<p><a class='ref kl' id='kl344' href='#kl344'>Lie 344</a>Gull og sølv fører aldri til<br>
våkent sinn eller indre ro—<br>
jordisk gods passer ikke nonner!<br>
For slikt er ikke sann rikdom,</p>
<p><a class='ref kl' id='kl345' href='#kl345'>Lie 345</a>men formørker sinn og tanker<br>
med blind og vettløs grådighet,<br>
frykt, gnagende mistenksomhet<br>
og en sort og bunnløs uro.</p>
<p><a class='ref kl' id='kl346' href='#kl346'>Lie 346</a>Mennesker i lidenskapsrus<br>
med hule og fredløse sinn<br>
føler seg hindret av andre<br>
og ypper til strid og slagsmål.</p>
<p><a class='ref kl' id='kl347' href='#kl347'>Lie 347</a>De som er slaver av sansene,<br>
skaper selv sin elendighet;<br>
ved sorg og tap, gråt og klager,<br>
drap og andre forbrytelser—</p>
<p><a class='ref kl' id='kl348' href='#kl348'>Lie 348</a>så hvorfor kommer dere hit<br>
som fiender for å lenke meg?<br>
Vit at jeg, som nonne, ser<br>
sansene som sinnets fengsel!</p>
<p><a class='ref kl' id='kl349' href='#kl349'>Lie 349</a>Jordisk rikdom stiller ikke<br>
sinnets sorte virvelstormer.<br>
Lidenskapen er svikefull<br>
som en knivmorder i bakhold!</p>
<p><a class='ref kl' id='kl350' href='#kl350'>Lie 350</a>Så hvorfor kommer dere hit<br>
som fiender for å lenke meg?<br>
Jeg har gått ut i hjemløshet,<br>
kappekledd og raket helt glatt—</p>
<p><a class='ref kl' id='kl351' href='#kl351'>Lie 351</a>ja, jeg nøyer meg med rester<br>
og en kappe sydd av filler,<br>
for dette er alt jeg trenger<br>
for å leve mitt liv som nonne.</p>
<p><a class='ref kl' id='kl352' href='#kl352'>Lie 352</a>Kroppens og sansenes gleder<br>
—hos guder og hos mennesker—<br>
er forkastet av de vise,<br>
dem som har nådd fullkommen lykke.</p>
<p><a class='ref kl' id='kl353' href='#kl353'>Lie 353</a>La meg aldri mer strebe mot<br>
lystene! Der de hersker,<br>
er ingen trygge for deres ild—<br>
en langsom og smertefull død.</p>
<p><a class='ref kl' id='kl354' href='#kl354'>Lie 354</a>Begjærets tornelabyrint<br>
er en dødbringende omvei,<br>
grådigheten et bunnløst svelg<br>
av hat og syk misunnelse.</p>
<p><a class='ref kl' id='kl355' href='#kl355'>Lie 355</a>Begjærets angrep er giftig<br>
og skremmende som en kobras—<br>
så se, hvor naive folk er<br>
når de blindt jager nytelsen!</p>
<p><a class='ref kl' id='kl356' href='#kl356'>Lie 356</a>De sitter fast i lystens sump:<br>
De verken ser eller forstår<br>
hvordan sirkelen kan brytes—<br>
fødselens og dødens runddans.</p>
<p><a class='ref kl' id='kl357' href='#kl357'>Lie 357</a>Ja, mange mennesker lever<br>
med en ulykkelig skjebne<br>
forårsaket av lidenskap!<br>
De har selv ryddet sin livsvei.</p>
<p><a class='ref kl' id='kl358' href='#kl358'>Lie 358</a>Slik ser dere at sansene<br>
forsøpler sinnet med begjær<br>
og bittert fiendskap; at lyst<br>
er lokkemat i dødens garn,</p>
<p><a class='ref kl' id='kl359' href='#kl359'>Lie 359</a>et blomsterkratt som svikefullt<br>
skjuler galskapens gifttorner,<br>
en snare lagt ut av Mara,<br>
til alt levendes undergang.</p>
<p><a class='ref kl' id='kl360' href='#kl360'>Lie 360</a>Uendelig mange plager<br>
springer ut av lidenskapen—<br>
evig kamp, og jag etter rus,<br>
formørker den lyseste dag.</p>
<p><a class='ref kl' id='kl361' href='#kl361'>Lie 361</a>Jeg var selv i sansenes vold—<br>
en slave av livet og døden.<br>
Aldri vender jeg tilbake,<br>
jeg som har nådd mitt frihetsmål!</p>
<p><a class='ref kl' id='kl362' href='#kl362'>Lie 362</a>Jeg kjempet mot lystenes ild<br>
og lengtet etter kjølig ro—<br>
nå lever jeg i flittig trening<br>
for å bryte alle lenker.</p>
<p><a class='ref kl' id='kl363' href='#kl363'>Lie 363</a>Jeg følger den sorgløse sti,<br>
den edle åttedelte vei,<br>
den broen de vise følger<br>
for å krysse begjærets strøm.</p>
<p><a class='ref kl' id='kl364' href='#kl364'>Lie 364</a>Se, venner! Subha, smedens datter<br>
har latt sannheten slå røtter<br>
dypere enn dette treets;<br>
dét som svaler hennes tanker.</p>
<p><a class='ref kl' id='kl365' href='#kl365'>Lie 365</a>For åtte dager siden gikk hun<br>
ut, lysende skjønn av læren<br>
Uppalavanna ga henne.<br>
I visdom forlot hun døden!</p>
<p><a class='ref kl' id='kl366' href='#kl366'>Lie 366</a>Hun er frigjort, og uten skyld—<br>
en nonne med rike evner.<br>
Hun har brutt alle bånd—hun har<br>
stillet sinnets sorte virvler.</p>
<p><a class='ref kl' id='kl367' href='#kl367'>Lie 367</a>Indra, gudenes konge, kom<br>
på magisk vis med sin gudehær—<br>
ja, selve skapningens herre<br>
hedret Subha, gullsmedens datter!</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2000</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
