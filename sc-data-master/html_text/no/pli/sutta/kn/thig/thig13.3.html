<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thig13.3' lang='no'>
<header>
<ul>
<li class='division'>Søstrenes sanger 13.3</li>
<li class='subdivision'>Sanger med omkring tjue vers</li>
</ul>
<h1>Capa</h1>
</header>
<blockquote class='gatha'>
<p><a class='ref kl' id='kl292' href='#kl292'>Lie 292</a>Før bar jeg den hjemløses stav.<br>
Så ble jeg fangstmann; og selv fanget<br>
i begjærets råtne sumper—<br>
så fjernt fra den trygge bredden.</p>
<p><a class='ref kl' id='kl293' href='#kl293'>Lie 293</a>Men trøst ikke barnet med spott!<br>
Tror du jeg er blitt sløv, helt ør<br>
av kjærlighet, ja, trellbundet?<br>
Nå er lenkene brutt! Jeg går!</p>
<p><a class='ref kl' id='kl294' href='#kl294'>Lie 294</a>Ikke vær sint på meg, min helt!<br>
Å, vismann, glem ditt raseri—<br>
den som er besatt av sinne,<br>
finner verken ro eller renhet.</p>
<p><a class='ref kl' id='kl295' href='#kl295'>Lie 295</a>Jeg reiser nå! Hvem vil vel bo<br>
her i Nala, hvor kvinnene<br>
lokker og binder asketer<br>
som prøver å leve nøysomt?</p>
<p><a class='ref kl' id='kl296' href='#kl296'>Lie 296</a>Du sortøyde kjære, bli her!<br>
Vær min venn og elsker som før!<br>
Jeg skal lystre ditt minste vink,<br>
hele min slekt skal du styre!</p>
<p><a class='ref kl' id='kl297' href='#kl297'>Lie 297</a>Hadde bare en firedel<br>
av det du sier nå, vært sant—<br>
ja, det hadde vært fantastisk,<br>
Capa, for en forelsket mann!</p>
<p><a class='ref kl' id='kl298' href='#kl298'>Lie 298</a>Elskede! Som et blomstrende<br>
akasietre i fjellet,<br>
eller som et trompetblomsttre<br>
frodig utsprunget på en øy</p>
<p><a class='ref kl' id='kl299' href='#kl299'>Lie 299</a>vil jeg være vakker for deg!<br>
Se! Sandeltre-parfymert, kledd<br>
i fin musselin står jeg her—<br>
hvordan kan du forlate meg?</p>
<p><a class='ref kl' id='kl300' href='#kl300'>Lie 300</a>Som fangstmannen lokker til seg<br>
fugl, prøver du å lokke meg<br>
i snaren med all din skjønnhet.<br>
Aldri skal jeg la meg fange!</p>
<p><a class='ref kl' id='kl301' href='#kl301'>Lie 301</a>Så husk din sønn, min elskede—<br>
frukten av vår kjærlighet!<br>
Husk ham, og gå ikke fra meg,<br>
jeg er jo mor til barnet ditt!</p>
<p><a class='ref kl' id='kl302' href='#kl302'>Lie 302</a>En vismann må forlate slekten,<br>
seire over eietrangen,<br>
bryte alle lenker, storme<br>
som en elefant mot frihet!</p>
<p><a class='ref kl' id='kl303' href='#kl303'>Lie 303</a>Så stikker jeg gutten med kniv!<br>
Slår ham med en stokk til han dør!<br>
Går du, tar du livet av ham—<br>
så bli! Av omsorg for barnet!</p>
<p><a class='ref kl' id='kl304' href='#kl304'>Lie 304</a>Usle kvinnfolk! Om du så vil<br>
kaste barnet til hundene,<br>
lar jeg meg ikke presse! Nei!<br>
Ingenting får meg til å snu!</p>
<p><a class='ref kl' id='kl305' href='#kl305'>Lie 305</a>Så gå da, venn—og gå med fred.<br>
Men hvor vil du gå, min kjære?<br>
Si meg, min sortøyde elsker—<br>
til hvilke byer går din ferd?</p>
<p><a class='ref kl' id='kl306' href='#kl306'>Lie 306</a>Før streifet vi om i grupper<br>
fra by til by—og vi trodde,<br>
hver og en, vi var vise menn—<br>
at vår lære var den rette.</p>
<p><a class='ref kl' id='kl307' href='#kl307'>Lie 307</a>Men nå er Den sanne våkne<br>
kommet til Neranjaras bredd—<br>
han underviser i læren<br>
som fjerner alle lidelser.<br>
Til ham vil jeg gå—til Buddha—<br>
han skal bli min læremester!</p>
<p><a class='ref kl' id='kl308' href='#kl308'>Lie 308</a>Så overbring òg min hilsen<br>
til Buddha, verdenshjelperen!<br>
Bøy deg dypt, og vis ham ære,<br>
gi ham så gaver fra vårt hus!</p>
<p><a class='ref kl' id='kl309' href='#kl309'>Lie 309</a>Dette var gode ord, Capa!<br>
Det du sier, vil jeg gjøre—<br>
jeg vil bringe frem din hilsen<br>
til Buddha, verdenshjelperen,<br>
bøye meg dypt til hans ære,<br>
og gi ham gaver fra vårt hus.<br>
—-</p>
<p><a class='ref kl' id='kl310' href='#kl310'>Lie 310</a>Med disse ord gikk Upaka<br>
til elven Neranjaras bredd.<br>
Der talte Buddha, Den våkne,<br>
om veien ut av dødens makt,</p>
<p><a class='ref kl' id='kl311' href='#kl311'>Lie 311</a>lidelsen og dens årsaker—<br>
han talte om befrielsen,<br>
den edle åttedelte vei<br>
som fører til lidelsens slutt.</p>
<p><a class='ref kl' id='kl312' href='#kl312'>Lie 312</a>Upaka hilste Mesteren<br>
ærbødig, og bøyde seg dypt.<br>
Så bar han frem Capas gave<br>
og vandret ut i hjemløshet.<br>
Snart fant han den største frihet—<br>
Buddhas vei var gått til ende.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2000</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
