<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thig10.1' lang='no'>
<header>
<ul>
<li class='division'>Søstrenes sanger 10.1</li>
<li class='subdivision'>Sangen med elleve vers</li>
</ul>
<h1>Kisa-Gotami</h1>
</header>
<blockquote class='gatha'>
<p><a class='ref kl' id='kl213' href='#kl213'>Lie 213</a>Godt vennskap lyser opp verden—<br>
vennskap prises av de vise!<br>
Selv den dumme blir en vismann<br>
når han blir favnet av vennskap.</p>
<p><a class='ref kl' id='kl214' href='#kl214'>Lie 214</a>Verdifullt er det å omgås<br>
de gode. Slik vokser din visdom.<br>
I gode menneskers nærhet<br>
kan du bli fri fra det vonde,</p>
<p><a class='ref kl' id='kl215' href='#kl215'>Lie 215</a>lære å forstå lidelsen,<br>
dens årsaker og befrielse,<br>
finne den åttedelte vei<br>
som fører til lidelsens slutt.</p>
<p><a class='ref kl' id='kl216' href='#kl216'>Lie 216</a>Pinefullt er kvinnelivet!<br>
Det har sinnets mester sagt.<br>
En medhustrus lodd er forakt;<br>
og hun som føder i smerte,</p>
<p><a class='ref kl' id='kl217' href='#kl217'>Lie 217</a>velger kanskje døden. Sarte<br>
piker tar gift i angst og skam<br>
om de røves av onde menn—<br>
ja, kvinner er født til ulykke!</p>
<p><a class='ref kl' id='kl218' href='#kl218'>Lie 218</a>Fødselen var nær. Jeg vandret<br>
hjemover, fant mannen min død.<br>
Barnet mitt ble født på veien,<br>
fjernt var jeg fra hus og hvile.</p>
<p><a class='ref kl' id='kl219' href='#kl219'>Lie 219</a>To sønner er døde, mannen min<br>
er drept! Ingen har jeg igjen!<br>
Døde er foreldre og bror—<br>
de brenner på samme likbål.</p>
<p><a class='ref kl' id='kl220' href='#kl220'>Lie 220</a>Å, ulykkelige kvinne!<br>
Grenseløst stor er din smerte,<br>
dine tårer en mektig flod<br>
som renner gjennom tusen liv.</p>
<p><a class='ref kl' id='kl221' href='#kl221'>Lie 221</a>Selv så jeg min sønns lille kropp<br>
spist av villdyr på gravplassen.<br>
Jeg var enke, og dypt foraktet,<br>
før jeg seiret over døden.</p>
<p><a class='ref kl' id='kl222' href='#kl222'>Lie 222</a>Den edle åttedelte vei<br>
reddet meg ut av dødens grep.<br>
I meg ble nirvana sannhet<br>
og læren et speil for sinnet.</p>
<p><a class='ref kl' id='kl223' href='#kl223'>Lie 223</a>Pilen er trukket ut. Byrden<br>
lagt ned. Fullført er arbeidet!<br>
—Kisa-Gotami, den frigjorte,<br>
uttalte disse versene.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2000</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
