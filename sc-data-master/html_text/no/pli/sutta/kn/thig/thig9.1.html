<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thig9.1' lang='no'>
<header>
<ul>
<li class='division'>Søstrenes sanger 9.1</li>
<li class='subdivision'>Sangen med ni vers</li>
</ul>
<h1>Vaddhas mor</h1>
</header>
<blockquote class='gatha'>
<p><a class='ref kl' id='kl204' href='#kl204'>Lie 204</a>Vaddha, min sønn! Gå ikke vill<br>
i begjærets jungelmørke—<br>
og gid du aldri mer, min skatt,<br>
må ta del i verdens smerte.</p>
<p><a class='ref kl' id='kl205' href='#kl205'>Lie 205</a>Lykkelige er de vise,<br>
de som ryddet sin sti for tvil<br>
og temmet lengselen: I deres<br>
sinn er mørkets vekster visnet.</p>
<p><a class='ref kl' id='kl206' href='#kl206'>Lie 206</a>Gå i deres fotspor, Vaddha,<br>
følg den smale vei til innsikt!<br>
Lidelsens ende venter deg<br>
om du vier deg til visdom.</p>
<p><a class='ref kl' id='kl207' href='#kl207'>Lie 207</a>Hvor du taler trygt og sikkert<br>
om slike ting, kjære mamma!<br>
Jeg tror virkelig, at i deg<br>
finnes intet kratt av begjær.</p>
<p><a class='ref kl' id='kl208' href='#kl208'>Lie 208</a>Nei, Vaddha! Hva som enn styrer<br>
det jeg tenker, sier og gjør<br>
i store ting, eller små: I meg<br>
finnes intet kratt av begjær.</p>
<p><a class='ref kl' id='kl209' href='#kl209'>Lie 209</a>I meg er mørkets vekster døde.<br>
Jeg har meditert iherdig!<br>
Den store frihet er blitt min—<br>
Buddhas vei er gått til ende.</p>
<p><a class='ref kl' id='kl210' href='#kl210'>Lie 210</a>I sannhet virkningsfullt var dét<br>
puffet jeg fikk av moren min!<br>
Versene om det høyeste<br>
ga hun meg av kjærlighet.</p>
<p><a class='ref kl' id='kl211' href='#kl211'>Lie 211</a>Jeg lyttet nøye og fulgte<br>
alle hennes instruksjoner—<br>
å, hvor læren rørte meg dypt<br>
og løste meg fra alle bånd!</p>
<p><a class='ref kl' id='kl212' href='#kl212'>Lie 212</a>Og jeg! Jeg arbeidet dag og natt<br>
uten å kaste bort tiden.<br>
Dypt inspirert av mammas glød<br>
nådde jeg sann og evig fred.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2000</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
