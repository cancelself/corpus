<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thig7.1' lang='no'>
<header>
<ul>
<li class='division'>Søstrenes sanger 7.1</li>
<li class='subdivision'>Sanger med syv vers</li>
</ul>
<h1>Uttara</h1>
</header>
<blockquote class='gatha'>
<p><a class='ref kl' id='kl175' href='#kl175'>Lie 175</a>“Han som med støter og morter<br>
flittig knuser ris og brødkorn,<br>
sørger godt for hustru og barn.<br>
Han har fylt livet med rikdom!</p>
<p><a class='ref kl' id='kl176' href='#kl176'>Lie 176</a>Arbeid hardt. Følg treningsveien.<br>
Dette skal du aldri angre!<br>
Vask nå hurtig dine føtter—<br>
sett deg ved din mesters side.</p>
<p><a class='ref kl' id='kl177' href='#kl177'>Lie 177</a>Snu deg fra tankenes mylder—<br>
velg ett punkt; konsentrér deg dypt.<br>
Betrakt deg selv som en fremmed,<br>
en vandrer som krysser din vei.”</p>
<p><a class='ref kl' id='kl178' href='#kl178'>Lie 178</a>Dypt grepet av nonnens tale<br>
—Patacaras klare budskap—<br>
vasket jeg begge føttene,<br>
satte meg ved hennes side.</p>
<p><a class='ref kl' id='kl179' href='#kl179'>Lie 179</a>Samme kveld, i mørket, så jeg<br>
liv på liv passere minnet—<br>
ved midnatt ble mine øyne<br>
himmelrene, synet perfekt.</p>
<p><a class='ref kl' id='kl180' href='#kl180'>Lie 180</a>Ved daggry strålte visdom klart,<br>
splintret mørkets gru og kaos—<br>
alle ting ble gjennomlyste!<br>
Nøye har jeg fulgt dine råd:</p>
<p><a class='ref kl' id='kl181' href='#kl181'>Lie 181</a>Og som de tretti gudene<br>
hedret Indra, den ubeseirede,<br>
hedrer jeg deg! Min visdom stråler<br>
gjennom sinnets sorte strømmer.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2000</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
