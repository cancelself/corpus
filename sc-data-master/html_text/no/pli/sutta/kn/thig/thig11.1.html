<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thig11.1' lang='no'>
<header>
<ul>
<li class='division'>Søstrenes sanger 11.1</li>
<li class='subdivision'>Sangen med tolv vers</li>
</ul>
<h1>Uppalavanna</h1>
</header>
<blockquote class='gatha'>
<p><a class='ref kl' id='kl224' href='#kl224'>Lie 224</a>Vi to, mor og datter, delte<br>
en og samme ektemann—<br>
redselsfullt var det å leve<br>
i slikt et skammelig samliv.</p>
<p><a class='ref kl' id='kl225' href='#kl225'>Lie 225</a>Forbannet være lystenes<br>
urene, stinkende sumper,<br>
der mor og datter kan bindes<br>
som hustruer til samme mann!</p>
<p><a class='ref kl' id='kl226' href='#kl226'>Lie 226</a>Jeg så sanselighetens smerte.<br>
Jeg ønsket meg nonnenes ro.<br>
I Rajagaha gikk jeg ut—<br>
der fulgte jeg søstrene, hjemløs.</p>
<p><a class='ref kl' id='kl227' href='#kl227'>Lie 227</a>I minnet ser jeg liv på liv,<br>
mitt blikk er renset, øyet klart.<br>
Jeg leser andre menneskers sinn,<br>
og selv det stumme hører jeg.</p>
<p><a class='ref kl' id='kl228' href='#kl228'>Lie 228</a>Under-evner har jeg fått,<br>
mitt sinn er fritt for sorte strømmer.<br>
—Disse kunnskaper ble mine!<br>
Buddhas vei er gått til ende.</p>
<p><a class='ref kl' id='kl229' href='#kl229'>Lie 229</a>Med magisk kraft mante jeg frem<br>
fire hester, en praktfull vogn—<br>
så bøyde jeg meg for Buddha,<br>
han som hjelper menneskene.</p>
<p><a class='ref kl' id='kl230' href='#kl230'>Lie 230</a>Du styrte tankefull din smale fot<br>
mot blomstertreets vellukt for å svale<br>
ditt legeme og sinn, se kronblad dale<br>
til marken, hvor de skjuler gress og rot.<br>
Alene er du her: Er dette mot?<br>
Nei, stakkars barn, det er vel heller tale<br>
om dårskap! Ingen jomfruer er trygge<br>
for voldsmenn, her i skogens tette skygge!</p>
<p><a class='ref kl' id='kl231' href='#kl231'>Lie 231</a>Og om det skulle komme slike menn?<br>
Ja, om det skulle komme hundre tusen<br>
kryp som deg—ei mer enn vindens susen<br>
kan slike rokke meg! Dra bort igjen<br>
det forteste du kan, du lumske venn<br>
av alt det onde. Synk du ned i grusen!<br>
For jeg står fast, min innsikt gjør meg sterk—<br>
men du skal aldri fullføre ditt verk!</p>
<p><a class='ref kl' id='kl232' href='#kl232'>Lie 232</a>Jeg kan forsvinne uten spor,<br>
gå tvers igjennom kroppen din,<br>
stå rett fremfor øynene dine<br>
og likevel være usynlig!</p>
<p><a class='ref kl' id='kl233' href='#kl233'>Lie 233</a>For jeg mestrer mitt eget sinn<br>
og kan utføre mirakler.<br>
—Disse kunnskaper ble mine!<br>
Buddhas vei er gått til ende.</p>
<p><a class='ref kl' id='kl234' href='#kl234'>Lie 234</a>Lystens sverd og lanser hogger<br>
sjel og sinn i usle trevler.<br>
Det du kaller “kroppens gleder”,<br>
kaller jeg verdiløst søppel.</p>
<p><a class='ref kl' id='kl235' href='#kl235'>Lie 235</a>Vekk er hangen til nytelse,<br>
angst og dårskap er jaget bort.<br>
Forsvinn, du onde! Du har tapt!<br>
Det du sier, er uten brodd!</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2000</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
