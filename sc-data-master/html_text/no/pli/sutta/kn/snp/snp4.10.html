<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='snp4.10' lang='no'>
<header>
<ul>
<li class='division'>En tekstsamling 4.10</li>
<li class='subdivision'>Atthakavagga—Åtterkapitlet</li>
</ul>
<h1>Resten av sitt liv</h1>
</header>
<blockquote class='gatha'>
<p><a class='ref kl' id='kl854(848)' href='#kl854(848)'>Lie 854(848)</a>“Hvem vil du si har fred i sitt indre?<br>
Hvordan tenker han og hva gjør han?<br>
Forklar dette for meg, Gotama,<br>
siden jeg spør om det høyeste menneske.”</p>
<p>Mesteren sa:<br>
<a class='ref kl' id='kl855(849)' href='#kl855(849)'>Lie 855(849)</a>“En som ikke har krav til resten av sitt liv,<br>
som ikke er avhengig av det som tidligere har skjedd,<br>
som er uutgrunnelig i hva han gjør her og nå,<br>
han har ikke noen preferanser.</p>
<p><a class='ref kl' id='kl856(850)' href='#kl856(850)'>Lie 856(850)</a>En virkelig vismann hisser seg ikke opp,<br>
han frykter intet, skryter ikke<br>
og lar seg ikke stresse.<br>
Han gir veiledninger uten å bli arrogant.</p>
<p><a class='ref kl' id='kl857(851)' href='#kl857(851)'>Lie 857(851)</a>Han lengter ikke til framtiden<br>
og sørger ikke over fortiden.<br>
Han engasjerer seg ikke i sanseinntrykkene<br>
og lar seg ikke lede av teorier.</p>
<p><a class='ref kl' id='kl858(852)' href='#kl858(852)'>Lie 858(852)</a>Han er beskjeden og ærlig,<br>
verken grisk eller gjerrig,<br>
verken frekk eller ekkel,<br>
og han farer ikke med sladder.</p>
<p><a class='ref kl' id='kl859(853)' href='#kl859(853)'>Lie 859(853)</a>Han beruser seg ikke i fornøyelser<br>
og han blir ikke overmodig.<br>
Han er mild og lett å snakke med,<br>
og han er verken godtroende eller uengasjert.</p>
<p><a class='ref kl' id='kl860(854)' href='#kl860(854)'>Lie 860(854)</a>Han praktiserer ikke sin trening<br>
for å oppnå materielle fordeler,<br>
og han blir ikke irritert om han ikke får noe.<br>
Han fordømmer ikke begjæret,<br>
men ønsker seg heller ingen delikatesser.</p>
<p><a class='ref kl' id='kl861(855)' href='#kl861(855)'>Lie 861(855)</a>Han har alltid sinnslikevekt<br>
og praktiserer oppmerksomhet,<br>
og mener ikke han er bedre enn andre,<br>
heller ikke dårligere eller likeverdig med dem.<br>
Det finnes ikke arroganse i ham.</p>
<p><a class='ref kl' id='kl862(856)' href='#kl862(856)'>Lie 862(856)</a>Den som ikke er avhengig av noe,<br>
blir heller ikke avhengig av læren når han blir kjent med den.<br>
Han føler ikke det minste begjær etter<br>
verken tilblivelse eller tilintetgjørelse.</p>
<p><a class='ref kl' id='kl863(857)' href='#kl863(857)'>Lie 863(857)</a>Den som ikke lengter etter sanselige nytelser,<br>
som ikke er bundet av noen bånd,<br>
som har lagt alle begjær bak seg,<br>
vil jeg si er en som har fred i sitt indre.</p>
<p><a class='ref kl' id='kl864(858)' href='#kl864(858)'>Lie 864(858)</a>Han har verken kveg eller sønner,<br>
ingen åkrer eller andre eiendommer.<br>
Han avviser intet<br>
og mottar intet.</p>
<p><a class='ref kl' id='kl865(859)' href='#kl865(859)'>Lie 865(859)</a>Han har ingen preferanser<br>
som vanlige folk eller brahmaner<br>
kunne tenkes å kritisere ham for.<br>
Derfor rokkes han ikke av debatter.</p>
<p><a class='ref kl' id='kl866(860)' href='#kl866(860)'>Lie 866(860)</a>Den vise er verken grisk eller gjerrig.<br>
Han taler ikke blant dem som er bedre enn ham,<br>
og heller ikke blant dem som er dårligere<br>
eller blant dem som er hans likemenn.<br>
Han innbiller seg ikke noe som helst.</p>
<p><a class='ref kl' id='kl867(861)' href='#kl867(861)'>Lie 867(861)</a>Den som ikke kaller noe i verden for sitt<br>
og som heller ikke sørger over det som ikke finnes,<br>
som heller ikke forviller seg mellom læresetninger,<br>
han vil jeg si har fred i sitt indre.</p>
</blockquote>
<footer>
<h3>Om oversettelsene</h3>
<p>Der intet annet er angitt, er samtlige tekster oversatt av <span class='author'>Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href='http://dhamma.priv.no/'>dhamma.priv.no</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
