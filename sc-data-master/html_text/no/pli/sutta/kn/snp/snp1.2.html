<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='snp1.2' lang='no'>
<header>
<ul>
<li class='division'>En tekstsamling 1.2</li>
<li class='subdivision'>Uragavagga—Slangekapitlet</li>
</ul>
<h1>La det regne!</h1>
</header>
<blockquote class='gatha'>
<p><a class='ref kl' id='kl18' href='#kl18'>Lie 18</a>Gjeteren Dhaniya:<br>
“Risen er kokt og kuene melket,<br>
jeg og mine bor her ved elven.<br>
Hytta er tett, det er ild under gryta—<br>
så bare la det regne!”</p>
<p><a class='ref kl' id='kl19' href='#kl19'>Lie 19</a>Mesteren:<br>
“Med fred i sinnet og uten uro<br>
er jeg bare på gjennomfart her.<br>
Hytta er vidåpen, ilden er slokt—<br>
så bare la det regne!”</p>
<p><a class='ref kl' id='kl20' href='#kl20'>Lie 20</a>Gjeteren Dhaniya:<br>
“Her finnes verken klegg eller fluer,<br>
kuene beiter på frodig våtmark.<br>
De tåler nok en regnskur om den kommer—<br>
så bare la det regne!”</p>
<p><a class='ref kl' id='kl21' href='#kl21'>Lie 21</a>Mesteren:<br>
“Jeg har bygd en solid flåte,<br>
krysset floden og beseiret strømmen.<br>
Nå trenger jeg ikke flåten lenger—<br>
så bare la det regne!”</p>
<p><a class='ref kl' id='kl22' href='#kl22'>Lie 22</a>Gjeteren Dhaniya:<br>
“Min hustru er ikke lunefull,<br>
har vært meg til glede i mange år.<br>
Fra henne hører jeg intet ondt—<br>
så bare la det regne!”</p>
<p><a class='ref kl' id='kl23' href='#kl23'>Lie 23</a>Mesteren:<br>
“Sinnet mitt er ikke lunefullt<br>
men trent og temmet i mange år.<br>
I sinnet mitt finnes det intet ondt—<br>
så bare la det regne!”</p>
<p><a class='ref kl' id='kl24' href='#kl24'>Lie 24</a>Gjeteren Dhaniya:<br>
“Jeg lever av det jeg tjener selv,<br>
barna er sunne og bor her hjemme.<br>
Fra barna hører jeg intet ondt—<br>
så bare la det regne!”</p>
<p><a class='ref kl' id='kl25' href='#kl25'>Lie 25</a>Mesteren:<br>
“Jeg tjener ikke under noen,<br>
men vandrer omkring og lever av gaver.<br>
Inntekter har jeg ikke bruk for—<br>
så bare la det regne!”</p>
<p><a class='ref kl' id='kl26' href='#kl26'>Lie 26</a>Gjeteren Dhaniya:<br>
“Kuer har jeg, og kalver med,<br>
kviger og drektige kyr.<br>
En okse har jeg også i flokken—<br>
så bare la det regne!”</p>
<p><a class='ref kl' id='kl27' href='#kl27'>Lie 27</a>Mesteren:<br>
“Jeg har ikke kuer og kalver,<br>
jeg har ikke kviger og drektige kyr.<br>
Jeg har ingen okse, heller—<br>
så bare la det regne!”</p>
<p><a class='ref kl' id='kl28' href='#kl28'>Lie 28</a>Gjeteren Dhaniya:<br>
“Gjerdestolpene er solide,<br>
tjoret er knyttet av nyslåtte rep.<br>
Ingen okse kan rive seg løs—<br>
så bare la det regne!”</p>
<p><a class='ref kl' id='kl29' href='#kl29'>Lie 29</a>Mesteren:<br>
“Jeg har slitt over tjoret som en okse,<br>
som en elefant sliter over slyngplanter.<br>
Aldri skal jeg fødes igjen—<br>
så bare la det regne!”</p>
<p><a class='ref kl' id='kl30' href='#kl30'>Lie 30</a>Skyene svartnet, regnet styrtet,<br>
skylte over åser og dalsøkk.<br>
Da Dhaniya hørte uværet herje,<br>
sa han dette til Mesteren:</p>
<p><a class='ref kl' id='kl31' href='#kl31'>Lie 31</a>Gjeteren Dhaniya:<br>
“Det var vel sannelig heldig for oss<br>
at vi møtte deg her, Mester.<br>
Vi søker tilflukt hos deg, du vise.<br>
Vær du vår læremester nå!</p>
<p><a class='ref kl' id='kl32' href='#kl32'>Lie 32</a>Jeg og min hustru vil lytte til deg,<br>
vi vil leve et edelt liv.<br>
La oss nå fram til den andre bredden<br>
der det ikke finnes noe vondt!”</p>
<p><a class='ref kl' id='kl33' href='#kl33'>Lie 33</a>Màra:<br>
“Den som har sønner, gleder seg over dem.<br>
Den som har kuer, gleder seg over dem.<br>
Involveringer gir mennesket glede,<br>
den som ikke involverer seg, finner ingen glede.”</p>
<p><a class='ref kl' id='kl34' href='#kl34'>Lie 34</a>Mesteren:<br>
“Den som har sønner, sørger over dem.<br>
Den som har kuer, sørger seg over dem.<br>
Involveringer gir mennesket sorger,<br>
den som ikke involverer seg, har ingen sorger.”</p>
</blockquote>
<footer>
<h3>Om oversettelsene</h3>
<p>Der intet annet er angitt, er samtlige tekster oversatt av <span class='author'>Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href='http://dhamma.priv.no/'>dhamma.priv.no</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
