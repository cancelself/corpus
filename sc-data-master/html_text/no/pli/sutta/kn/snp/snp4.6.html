<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='snp4.6' lang='no'>
<header>
<ul>
<li class='division'>En tekstsamling 4.6</li>
<li class='subdivision'>Atthakavagga—Åtterkapitlet</li>
</ul>
<h1>Alderdom</h1>
</header>
<blockquote class='gatha'>
<p><a class='ref kl' id='kl810(804)' href='#kl810(804)'>Lie 810(804)</a>Livet er sannelig kort!<br>
Du dør før hundre år er omme.<br>
Men selv om du skulle leve lengre,<br>
dør du av alderdom, likevel.</p>
<p><a class='ref kl' id='kl811(805)' href='#kl811(805)'>Lie 811(805)</a>Folk bekymrer seg for det de regner som sitt,<br>
for intet eier vi til evig tid.<br>
Når vi innser at vi kommer til å miste alt,<br>
er det dumt å klamre seg til hus og eiendeler.</p>
<p><a class='ref kl' id='kl812(806)' href='#kl812(806)'>Lie 812(806)</a>Når døden kommer, mister du<br>
alt du regner som ditt.<br>
Den som i visdom har innsett dette,<br>
binder seg ikke lenger til noe.</p>
<p><a class='ref kl' id='kl813(807)' href='#kl813(807)'>Lie 813(807)</a>Det du så i drømme,<br>
ser du ikke igjen når du våkner.<br>
Og de som er døde,<br>
ser vi heller aldri igjen.</p>
<p><a class='ref kl' id='kl814(808)' href='#kl814(808)'>Lie 814(808)</a>Folk vi kan se her og nå,<br>
kjenner vi ved navn.<br>
Men når de er døde og borte,<br>
er bare navnet tilbake.</p>
<p><a class='ref kl' id='kl815(809)' href='#kl815(809)'>Lie 815(809)</a>Den som er opptatt av “meg” og “mitt”,<br>
blir ikke fri fra sorg, jammer og grådighet.<br>
Derfor slipper de vise taket,<br>
og vandrer ut mot frihet og fred.</p>
<p><a class='ref kl' id='kl816(810)' href='#kl816(810)'>Lie 816(810)</a>Derfor trekker munken seg tilbake<br>
og foretrekker et liv i ensomhet.<br>
Derfor ferdes han ikke blant folk,<br>
men lever i tilbaketrukken stillhet.</p>
<p><a class='ref kl' id='kl817(811)' href='#kl817(811)'>Lie 817(811)</a>De vise binder seg ikke til noe.<br>
De har ikke noe de liker eller avskyr.<br>
Derfor preller sorger og grådighet av på dem<br>
slik vanndråpen preller av på lotusen.</p>
<p><a class='ref kl' id='kl818(812)' href='#kl818(812)'>Lie 818(812)</a>Vandråpen blir ikke hengende fast<br>
på lotusens blomster og blader.<br>
På samme måte slipper de vise taket<br>
i det de ser, hører og tenker.</p>
<p><a class='ref kl' id='kl819(813)' href='#kl819(813)'>Lie 819(813)</a>Den som er renset, lager seg ikke forestillinger<br>
ut fra det han ser, hører eller tenker.<br>
Noen annen renselse ønsker han ikke,<br>
for han føler verken lyst eller ulyst.</p>
</blockquote>
<footer>
<h3>Om oversettelsene</h3>
<p>Der intet annet er angitt, er samtlige tekster oversatt av <span class='author'>Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href='http://dhamma.priv.no/'>dhamma.priv.no</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
