<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='snp3.9' lang='no'>
<header>
<ul>
<li class='division'>En tekstsamling 3.9</li>
<li class='subdivision'>Mahavagga—Det store kapitlet</li>
</ul>
<h1>Samtalen med Vasettha</h1>
</header>
<p><span class='evam'>Slik har jeg hørt det</span>:</p>
<p>En gang var Mesteren i Icchanangalalunden ved Icchanangala. På den tiden var det mange rike og berømte brahmaner der, blant andre Canki, Tarukkha, Pokkharasati, Janussoni, og Todeyya.</p>
<p>To unge brahmaner, Vasettha og Bharadvaja, var ute og spaserte og snakket sammen, og de kom til å diskutere hva det er som gjør en person til brahman.</p>
<p>Bharadvaja sa at en brahman er en som er av ren og ubesudlet avstamning gjennom syv generasjoner både på mors- og farssiden.</p>
<p>Vasettha hevdet at en brahman er en som har god moral og kjenner tradisjonene.</p>
<p>Ingen av dem klarte å overbevise den andre. Derfor sa Vasettha:</p>
<p>“Eneboeren Gotama, som selv er av sakya-slekt og som har gått ut fra sakya-ætten, bor i Icchanangalalunden for tiden. Og denne Mester Gotama går det følgende lovord om: ‘Han er en arahant, en Mester som har våknet fullt og helt ved egen hjelp. Han har fullkommen kunnskap og atferd, han er lykkelig, han er en som kjenner verden,—en uforlignelig trener for folk som kan trenes,—guders og menneskers lærer, en våken Mester.' Kom, så går vi til Gotama og spør ham om denne saken og hører hva han har å si om den.”</p>
<p>“Ja, det gjør vi,” svarte Bharadvaja.</p>
<p>Dermed gikk de til Icchanangalalunden og hilste høflig på Mesteren. De snakket vennlig sammen en stund og satte seg så ned ved siden av ham. Så sa Vasettha:</p>
<blockquote class='gatha'>
<p><a class='ref kl' id='kl599(594)' href='#kl599(594)'>Lie 599(594)</a>“Vi er begge lærde og anerkjente, og vi kjenner de tre vedaene.<br>
Jeg er elev av Pokkharasati, og han er elev av Tarukkha.</p>
<p><a class='ref kl' id='kl600(595)' href='#kl600(595)'>Lie 600(595)</a>Vi kjenner vedaene ut og inn og kan analysere dem slik vi har lært.<br>
Vi er filologer og grammatikere og vel bevandret i det våre lærere sier.</p>
<p><a class='ref kl' id='kl601(596)' href='#kl601(596)'>Lie 601(596)</a>Men nå er vi uenige om hva som gjør en person til brahman, Gotama.<br>
Saken er den, du seende, at Bharadvaja sier at man blir født som brahman,<br>
men jeg sier at man blir brahman ut fra sine handlinger.</p>
<p><a class='ref kl' id='kl602(597)' href='#kl602(597)'>Lie 602(597)</a>Ingen av oss klarer å overbevise den andre om hva som er riktig.<br>
Derfor har vi kommet for å spørre deg, Mester,</p>
<p><a class='ref kl' id='kl603(598)' href='#kl603(598)'>Lie 603(598)</a>du som er berømt for å være en fullkomment oppvåknet.<br>
Folk hilser deg med respekt, slik de hilser fullmånen.</p>
<p><a class='ref kl' id='kl604(599)' href='#kl604(599)'>Lie 604(599)</a>Derfor spør vi deg, Gotama, du som ser så klart:<br>
Er det fødsel eller gjerninger som gjør en person til brahman?<br>
Forklar det for oss som ikke vet dette, så vi kan vite hvem som er brahman.”</p>
</blockquote>
<p>Mesteren svarte:</p>
<blockquote class='gatha'>
<p><a class='ref kl' id='kl605(600)' href='#kl605(600)'>Lie 605(600)</a>“Det skal jeg forklare for dere, trinnvis og i samsvar med fakta.<br>
Alle levende vesener inndeles i forskjellige arter alt etter fødsel.</p>
<p><a class='ref kl' id='kl606(601)' href='#kl606(601)'>Lie 606(601)</a>Dere vet forskjell på gras og trær, selv om de ikke vet det selv.<br>
De er født med hver sine kjennetegn og tilhører forskjellige arter.</p>
<p><a class='ref kl' id='kl607(602)' href='#kl607(602)'>Lie 607(602)</a>Se deretter på biller, maur og andre insekter.<br>
De er født med hver sine kjennetegn og tilhører forskjellige arter.</p>
<p><a class='ref kl' id='kl608(603)' href='#kl608(603)'>Lie 608(603)</a>Så har vi dyr med fire føtter, både store og små.<br>
De er født med hver sine kjennetegn og tilhører forskjellige arter.</p>
<p><a class='ref kl' id='kl609(604)' href='#kl609(604)'>Lie 609(604)</a>Videre har vi slanger med lange rygger som kryper på sin buk.<br>
De er født med hver sine kjennetegn og tilhører forskjellige arter.</p>
<p><a class='ref kl' id='kl610(605)' href='#kl610(605)'>Lie 610(605)</a>Deretter kan vi ta fiskene. De er født i vannet og lever sitt liv der.<br>
De er født med hver sine kjennetegn og tilhører forskjellige arter.</p>
<p><a class='ref kl' id='kl611(606)' href='#kl611(606)'>Lie 611(606)</a>Så har vi fuglene, alle med vinger som ferdes i lufta.<br>
De er født med hver sine kjennetegn og tilhører forskjellige arter.</p>
<p><a class='ref kl' id='kl612(607)' href='#kl612(607)'>Lie 612(607)</a>Vi ser forskjell på disse artene fordi de har forskjellige kjennetegn.<br>
Slik er det ikke med menneskene. De er ikke født med slike forskjeller</p>
<p><a class='ref kl' id='kl613(608)' href='#kl613(608)'>Lie 613(608)</a>verken på hår eller hodeform, verken på øre eller øyne,<br>
heller ikke på munn eller nese, lepper, øyenbryn,</p>
<p><a class='ref kl' id='kl614(609)' href='#kl614(609)'>Lie 614(609)</a>og heller ikke på hals, hofter, mage eller rygg,<br>
og heller ikke på baken, bryst, kjønnsorganer,</p>
<p><a class='ref kl' id='kl615(610)' href='#kl615(610)'>Lie 615(610)</a>ikke på hender og føtter, fingre og negler, legger eller lår,<br>
og heller ikke på farge eller stemme finnes det slike forskjeller<br>
at vi kan snakke om flere forskjellige arter.</p>
<p><a class='ref kl' id='kl616(611)' href='#kl616(611)'>Lie 616(611)</a>Blant mennesker finne det ikke slike markante forskjeller på kroppen.<br>
Forskjellene mellom mennesker ligger bare i navn og tittel.</p>
<p><a class='ref kl' id='kl617(612)' href='#kl617(612)'>Lie 617(612)</a>Den som lever av å passe sitt kveg, Vasettha,<br>
han kaller vi bonde, og ikke brahman.</p>
<p><a class='ref kl' id='kl618(613)' href='#kl618(613)'>Lie 618(613)</a>Den som lever av sitt håndverk, Vasettha,<br>
han kaller vi håndverker, og ikke brahman.</p>
<p><a class='ref kl' id='kl619(614)' href='#kl619(614)'>Lie 619(614)</a>Den som lever av handel, Vasettha,<br>
han kaller vi kjøpmann, og ikke brahman.</p>
<p><a class='ref kl' id='kl620(615)' href='#kl620(615)'>Lie 620(615)</a>Den som lever i tjeneste hos en annen, Vasettha,<br>
han kaller vi tjener, og ikke brahman.</p>
<p><a class='ref kl' id='kl621(616)' href='#kl621(616)'>Lie 621(616)</a>Den som lever av å stjele, Vasettha,<br>
han kaller vi tyv, og ikke brahman.</p>
<p><a class='ref kl' id='kl622(617)' href='#kl622(617)'>Lie 622(617)</a>Den som lever som bueskytter, Vasettha,<br>
han kaller vi soldat, og ikke brahman.</p>
<p><a class='ref kl' id='kl623(618)' href='#kl623(618)'>Lie 623(618)</a>Den som lever av å foreta ofringer, Vasettha,<br>
han kaller vi offerprest, og ikke brahman.</p>
<p><a class='ref kl' id='kl624(619)' href='#kl624(619)'>Lie 624(619)</a>Den som lever av skatteinntekter fra by og land,<br>
han kaller vi konge, og ikke brahman.</p>
<p><a class='ref kl' id='kl625(620)' href='#kl625(620)'>Lie 625(620)</a>Jeg kaller ikke noen for brahman bare på grunn av hans fødsel.<br>
Eier han noe, blir han hovmodig.<br>
Den som er eiendomsløs og kravløs, han vil jeg kalle en brahman.</p>
<p><a class='ref kl' id='kl626(621)' href='#kl626(621)'>Lie 626(621)</a>Den som har sprengt alle hindringer uten å skjelve, og brutt alle bånd,<br>
og kastet åket fra seg, han vil jeg kalle en brahman.</p>
<p><a class='ref kl' id='kl627(622)' href='#kl627(622)'>Lie 627(622)</a>Den som har våknet og løftet bort bommen og skåret av remmer og bånd,<br>
og dessuten kastet bort bissel og tjor, han vil jeg kalle en brahman.</p>
<p><a class='ref kl' id='kl628(623)' href='#kl628(623)'>Lie 628(623)</a>Den som rolig holder ut skjellsord, fengsel og pryl om han enn er uskyldig—<br>
tålmodighet er hans styrke og forsvar—han vil jeg kalle en brahman.</p>
<p><a class='ref kl' id='kl629(624)' href='#kl629(624)'>Lie 629(624)</a>Den som er godlynt, nøysom og kravløs, med gode vaner og selvdisiplin,<br>
han bærer nå sitt siste legeme—han vil jeg kalle en brahman.</p>
<p><a class='ref kl' id='kl630(625)' href='#kl630(625)'>Lie 630(625)</a>Den som ikke blir hengende ved sansenytelser mer enn vann på et lotusblad,<br>
eller et lite sennepsfrø ytterst på nålespissen—han vil jeg kalle en brahman.</p>
<p><a class='ref kl' id='kl631(626)' href='#kl631(626)'>Lie 631(626)</a>Den som kjenner til her og nå hvordan hans lidelser kan bringes til opphør,<br>
som har lagt fra seg byrden og kastet åket—han vil jeg kalle en brahman.</p>
<p><a class='ref kl' id='kl632(627)' href='#kl632(627)'>Lie 632(627)</a>Den som er vis og har dyp forståelse og vet hva som er veien og ikke veien,<br>
og som har oppnådd det høyeste mål—han vil jeg kalle en brahman.</p>
<p><a class='ref kl' id='kl633(628)' href='#kl633(628)'>Lie 633(628)</a>Den som ikke søker omgang verken med borgere eller asketer,<br>
som vandrer i hjemløsheten med minimale behov—han vil jeg kalle en brahman.</p>
<p><a class='ref kl' id='kl634(629)' href='#kl634(629)'>Lie 634(629)</a>Den som har sluttet fred med alle levende vesener, sterke som svake,<br>
og verken straffer eller dreper—han vil jeg kalle en brahman.</p>
<p><a class='ref kl' id='kl635(630)' href='#kl635(630)'>Lie 635(630)</a>Vennlig blant de fiendtlige, fredelig blant de voldsomme,<br>
fordomsfri blant de fordomsfulle—han vil jeg kalle en brahman.</p>
<p><a class='ref kl' id='kl636(631)' href='#kl636(631)'>Lie 636(631)</a>Hat og begjær, selvros og overmot—alt dette faller bort fra ham<br>
som sennepsfrøet fra nålespissen—han vil jeg kalle en brahman.</p>
<p><a class='ref kl' id='kl637(632)' href='#kl637(632)'>Lie 637(632)</a>Den som ytrer milde ord som er opplysende og sanne,<br>
og ikke taler hardt til noen—han vil jeg kalle en brahman.</p>
<p><a class='ref kl' id='kl638(633)' href='#kl638(633)'>Lie 638(633)</a>Den her i verden som ikke tar noe som ikke blir ham gitt,<br>
langt eller kort, stygt eller vakkert, stort eller smått—han vil jeg kalle en brahman.</p>
<p><a class='ref kl' id='kl639(634)' href='#kl639(634)'>Lie 639(634)</a>Den som ikke har noen forventninger<br>
verken om denne verden eller den neste,<br>
som har lagt bort forventningene og kastet åket—han vil jeg kalle en brahman.</p>
<p><a class='ref kl' id='kl640(635)' href='#kl640(635)'>Lie 640(635)</a>Den som ikke har noen begjær og har overvunnet sin usikkerhet,<br>
som har nådd fram til det udødelige og lar det omslutte seg helt—<br>
han vil jeg kalle en brahman.</p>
<p><a class='ref kl' id='kl641(636)' href='#kl641(636)'>Lie 641(636)</a>Den som fullstendig har overskredet det godes og det ondes begrensning,<br>
sorgløs, ren og uten feil—han vil jeg kalle en brahman.</p>
<p><a class='ref kl' id='kl642(637)' href='#kl642(637)'>Lie 642(637)</a>Den som er liksom månen, ren og klar, stille og lys,<br>
som har slukket all nytelseslyst i seg selv—han vil jeg kalle en brahman.</p>
<p><a class='ref kl' id='kl643(638)' href='#kl643(638)'>Lie 643(638)</a>Den som har vandret gjennom denne farlige hengemyr<br>
og dette illusoriske kretsløp, og er kommet over til den andre siden;<br>
ettertenksom, uten krav eller usikkerhet,<br>
som helt selvstendig har oppnådd nibbana—han vil jeg kalle en brahman</p>
<p><a class='ref kl' id='kl644(639)' href='#kl644(639)'>Lie 644(639)</a>Den som har fridd seg fra nytelseslysten<br>
og vandrer omkring som en hjemløs munk<br>
og har slukket all nytelseslyst i sitt indre—han vil jeg kalle en brahman.</p>
<p><a class='ref kl' id='kl645(640)' href='#kl645(640)'>Lie 645(640)</a>Den som har fridd seg fra begjæret og vandrer hjemløs omkring,<br>
som har lagt bak seg alle lengsler og alt begjær—han vil jeg kalle en brahman.</p>
<p><a class='ref kl' id='kl646(641)' href='#kl646(641)'>Lie 646(641)</a>Den som har kastet hvert menneskelig bånd<br>
og lagt alle himmelske bånd bak seg,<br>
han har brutt alle lenker og åk—han vil jeg kalle en brahman.</p>
<p><a class='ref kl' id='kl647(642)' href='#kl647(642)'>Lie 647(642)</a>Den som verken er for eller mot, men kjølig og lidenskapsløs,<br>
han er den verdensbeseirende helt—han vil jeg kalle en brahman.</p>
<p><a class='ref kl' id='kl648(643)' href='#kl648(643)'>Lie 648(643)</a>Den som har sett hvordan alt som lever, blir født og dør,<br>
som er lykkelig, våken og fri—han vil jeg kalle en brahman.</p>
<p><a class='ref kl' id='kl649(644)' href='#kl649(644)'>Lie 649(644)</a>Verken guder, demoner eller mennesker kan følge den fullkomnes vei—<br>
arahanten som er uten lave tendenser—han vil jeg kalle en brahman.</p>
<p><a class='ref kl' id='kl650(645)' href='#kl650(645)'>Lie 650(645)</a>Den som kjenner sin fortid og er kjent med himmel og helvete,<br>
som har nådd fram til fødslenes slutt—han vil jeg kalle en brahman.</p>
<p><a class='ref kl' id='kl651(646)' href='#kl651(646)'>Lie 651(646)</a>Helten, den sterke og edle, den vise og seierrike,<br>
beskjeden, fullært og oppvåknet—han vil jeg kalle en brahman.</p>
<p><a class='ref kl' id='kl652(647)' href='#kl652(647)'>Lie 652(647)</a>Den som kjenner sine tidligere oppholdssteder<br>
og ser både himmel og helvete,<br>
som har nådd fram til fødslenes slutt—han vil jeg kalle en brahman.</p>
<p><a class='ref kl' id='kl653(648)' href='#kl653(648)'>Lie 653(648)</a>Navn og ætt er betegnelser som menneskene har laget.<br>
De har blitt til etter hvert og på forskjellige måter.</p>
<p><a class='ref kl' id='kl654(649)' href='#kl654(649)'>Lie 654(649)</a>Opp gjennom tiden har uvitende laget seg en forestilling<br>
om at man er brahman i kraft av sin fødsel.</p>
<p><a class='ref kl' id='kl655(650)' href='#kl655(650)'>Lie 655(650)</a>Men man er verken brahman eller noe annet enn brahman<br>
i kraft av sin fødsel.<br>
Gjennom egne gjerninger er man brahman.<br>
Gjennom egne gjerninger er man noe annet enn brahman.</p>
<p><a class='ref kl' id='kl656(651)' href='#kl656(651)'>Lie 656(651)</a>Gjennom egne gjerninger er man bonde eller håndverker.<br>
Gjennom egne gjerninger er man handelsmann eller tjener.</p>
<p><a class='ref kl' id='kl657(652)' href='#kl657(652)'>Lie 657(652)</a>Gjennom egne gjerninger er man tyv eller tjener.<br>
Gjennom egne gjerninger er man offerprest eller konge.</p>
<p><a class='ref kl' id='kl658(653)' href='#kl658(653)'>Lie 658(653)</a>Slik forholder dette seg. De vise betrakter gjerningene.<br>
De som forstår årsak og virkning, studerer den gjensidig betingede tilblivelse.</p>
<p><a class='ref kl' id='kl659(654)' href='#kl659(654)'>Lie 659(654)</a>Gjerninger styrer verden, gjerninger styrer slektenes gang.<br>
Folk er knyttet til sine gjerninger slik hjulet er festet til aksen.</p>
<p><a class='ref kl' id='kl660(655)' href='#kl660(655)'>Lie 660(655)</a>Brahman blir man ved iherdig innsats, ved å føre et edelt liv,<br>
ved å foredle seg selv blir man brahman av høyeste rang.</p>
<p><a class='ref kl' id='kl661(656)' href='#kl661(656)'>Lie 661(656)</a>Den som har dyp kunnskap, som har funnet fred og ikke strever etter mer,<br>
han kjenner Brahma og Sakka! Det skal du vite, Vasettha!</p>
</blockquote>
<p>Da Mesteren hadde sagt dette, utbrøt de unge brahmanene Vasettha og Bharadvaja:</p>
<p>“Utmerket, Mester, utmerket! Det er som å rette opp det som var blitt veltet, eller som å åpenbare det som var skjult. Det er som å vise veien til en som var gått vill, eller som å bære lys inn i mørket, slik at den som har øyne kan se det som er der. Nettopp slik har du forklart sannheten på mange måter, Mester. Nå tar vi tilflukt til deg, Mester, til din lære og til munkefellesskapet. Vær så snill å regne oss som legvenner, Mester, som har tatt tilflukt fra i dag av og så lenge vi lever.”</p>
<footer>
<h3>Om oversettelsene</h3>
<p>Der intet annet er angitt, er samtlige tekster oversatt av <span class='author'>Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href='http://dhamma.priv.no/'>dhamma.priv.no</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
