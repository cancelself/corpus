<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='snp4.14' lang='no'>
<header>
<ul>
<li class='division'>En tekstsamling 4.14</li>
<li class='subdivision'>Atthakavagga—Åtterkapitlet</li>
</ul>
<h1>Den raske veien til indre fred</h1>
</header>
<blockquote class='gatha'>
<p><a class='ref kl' id='kl921(915)' href='#kl921(915)'>Lie 921(915)</a>“Jeg spør deg, du solens slektning, du store vismann,<br>
om ensomhet og om veien til indre fred.<br>
Hva innser en munk før han finner fred<br>
og ikke lenger er avhengig av noe i hele verden?”</p>
<p>Mesteren sa:<br>
<a class='ref kl' id='kl922(916)' href='#kl922(916)'>Lie 922(916)</a>“Den vise stopper alle tanker om at ‘jeg er',<br>
og han skjærer over illusjonens røtter.<br>
Han praktiserer konstant oppmerksomhetstrening<br>
slik at han fordriver sine personlige begjær.</p>
<p><a class='ref kl' id='kl923(917)' href='#kl923(917)'>Lie 923(917)</a>Uansett hvilken lære han innser,<br>
uansett om han ser det i sitt indre eller i det ytre,<br>
så tviholder han ikke på den,<br>
for de gode kaller ikke dette å finne fred.</p>
<p><a class='ref kl' id='kl924(918)' href='#kl924(918)'>Lie 924(918)</a>Han vil ikke ut fra dette trekke den slutning<br>
at han er bedre, dårligere eller likeverdig med noen.<br>
Selv om han mottar mange forskjellige sanseinntrykk,<br>
lager han seg ikke noen illusjoner om seg selv.</p>
<p><a class='ref kl' id='kl925(919)' href='#kl925(919)'>Lie 925(919)</a>Han finner fred i seg selv.<br>
En munk søker ikke fred hos andre.<br>
Når han har funnet fred i seg selv,<br>
hvordan kan han da se noe som sitt eget<br>
eller noe som ikke sitt eget?</p>
<p><a class='ref kl' id='kl926(920)' href='#kl926(920)'>Lie 926(920)</a>Midt ute på storhavet<br>
ligger vannet rolig, ingen brenninger oppstår der.<br>
Slik forholder også munken seg rolig<br>
og det oppstår ingen arroganse i ham.”</p>
<p><a class='ref kl' id='kl927(921)' href='#kl927(921)'>Lie 927(921)</a>“Han som har fått åpnet øynene<br>
og selv har sett læren, har forklart oss<br>
hvordan vi kan unngå farer.<br>
Forklar oss mer, du ærverdige,<br>
om treningsdisiplin og konsentrasjon.”</p>
<p>Mesteren sa:<br>
<a class='ref kl' id='kl928(922)' href='#kl928(922)'>Lie 928(922)</a>“Han kaster aldri grådige blikk på noe,<br>
og han lukker ørene for landsbysladder.<br>
Han fyser ikke på smaksopplevelser,<br>
og han føler ikke begjær etter noe som helst.</p>
<p><a class='ref kl' id='kl929(923)' href='#kl929(923)'>Lie 929(923)</a>Selv om munken opplever noe ubehagelig,<br>
vil han verken jamre eller klage.<br>
Han lengter heller ikke etter nytelser,<br>
og blir ikke redd i farlige situasjoner.</p>
<p><a class='ref kl' id='kl930(924)' href='#kl930(924)'>Lie 930(924)</a>Om han mottar mat eller drikke,<br>
eller om han får klær, legger han ikke opp noe lager.<br>
Og om han ikke får noe,<br>
bekymrer han seg ikke av den grunn.</p>
<p><a class='ref kl' id='kl931(925)' href='#kl931(925)'>Lie 931(925)</a>En munk bør meditere<br>
og ikke bare surre omkring.<br>
Han bør ikke bekymre seg eller bli sløv.<br>
Han bør holde til der det er stille og rolig.</p>
<p><a class='ref kl' id='kl932(926)' href='#kl932(926)'>Lie 932(926)</a>Han bør ikke sove for mye.<br>
Han bør være flittig og holde seg våken.<br>
Han holder seg unna latskap, innbilninger,<br>
latter, lek, seksualitet og alt som følger med dette.</p>
<p><a class='ref kl' id='kl933(927)' href='#kl933(927)'>Lie 933(927)</a>Han resiterer ingen beskyttelsesforularer,<br>
han tyder verken tegn eller drømmer,<br>
og han praktiserer heller ikke stjernetyding.<br>
Den som følger min lære, tyder heller ikke<br>
dyrenes rop, han spår ikke om ufødte barn,<br>
og han driver heller ikke med helbredelser.</p>
<p><a class='ref kl' id='kl934(928)' href='#kl934(928)'>Lie 934(928)</a>Munken gremmer seg ikke om han hører kritikk<br>
og han brisker seg heller ikke om han blir rost.<br>
Han avviser grådighet og gjerrighet,<br>
og han avviser sinne og sladder.</p>
<p><a class='ref kl' id='kl935(929)' href='#kl935(929)'>Lie 935(929)</a>En munk bør ikke drive med kjøp og salg,<br>
og han bør heller ikke klandre noen.<br>
Han bør ikke drive omkring i landsbyen,<br>
og han bør ikke smigre folk for å få gaver.</p>
<p><a class='ref kl' id='kl936(930)' href='#kl936(930)'>Lie 936(930)</a>En munk bør ikke skryte,<br>
og han bør ikke snakke ut fra skjulte motiver.<br>
Han bør ikke være anmassende,<br>
og han bør heller ikke være kranglevoren.</p>
<p><a class='ref kl' id='kl937(931)' href='#kl937(931)'>Lie 937(931)</a>Han bør ikke tale usant,<br>
og han bør ikke lure andre med vitende og vilje.<br>
Han bør heller ikke forakte andre<br>
bare fordi han selv lever i visdom og overholder sine løfter.</p>
<p><a class='ref kl' id='kl938(932)' href='#kl938(932)'>Lie 938(932)</a>Om andre filosofer eller andre<br>
skulle provosere ham med mange ord,<br>
gir han ikke hissige svar,<br>
for de fredelige tar ikke hevn.</p>
<p><a class='ref kl' id='kl939(933)' href='#kl939(933)'>Lie 939(933)</a>En munk som kjenner denne læren,<br>
vil alltid øve oppmerksomhet.<br>
Han innser at det endelige målet er indre fred,<br>
og slurver ikke med å følge Gotamas treningsvei.</p>
<p><a class='ref kl' id='kl940(934)' href='#kl940(934)'>Lie 940(934)</a>Da blir han en seierherre og ikke en beseiret,<br>
for han følger ikke bare en lærer, men har innsett læren med egne øyne.<br>
Derfor bør man alltid bestrebe seg<br>
på flittig å praktisere Mesterens treningsvei.”</p>
</blockquote>
<footer>
<h3>Om oversettelsene</h3>
<p>Der intet annet er angitt, er samtlige tekster oversatt av <span class='author'>Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href='http://dhamma.priv.no/'>dhamma.priv.no</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
