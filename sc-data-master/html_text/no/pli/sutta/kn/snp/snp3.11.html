<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='snp3.11' lang='no'>
<header>
<ul>
<li class='division'>En tekstsamling 3.11</li>
<li class='subdivision'>Mahavagga—Det store kapitlet</li>
</ul>
<h1>Nalaka</h1>
</header>
<blockquote class='gatha'>
<p><a class='ref kl' id='kl684(679)' href='#kl684(679)'>Lie 684(679)</a>En dag da seeren Asita satt for seg selv,<br>
fikk han se de trettitre lykkelige gudene.<br>
De var kommet sammen i glede og jubel<br>
og viftet med strålende gevanter mens de hyllet de sin konge, Sakka..</p>
<p><a class='ref kl' id='kl685(680)' href='#kl685(680)'>Lie 685(680)</a>Da han fikk se de jublende gudene,<br>
undret han seg over dette, og spurte:<br>
“Hvorfor er gudene så glade i dag?<br>
Hvorfor jubler de og vifter med sine gevanter?</p>
<p><a class='ref kl' id='kl686(681)' href='#kl686(681)'>Lie 686(681)</a>I krigen mot asuraene,<br>
vant gudene seier og asuraene tapte.<br>
Men selv da så jeg ikke slik en jubel!<br>
Hva har gudene sett som skaper slik begeistring?</p>
<p><a class='ref kl' id='kl687(682)' href='#kl687(682)'>Lie 687(682)</a>De jubler, synger og spiller!<br>
De klapper i hendene og de danser!<br>
Derfor spør jeg dere, som bor på fjelltoppene:<br>
Vær så snill å forklare dette for meg!”</p>
<p><a class='ref kl' id='kl688(683)' href='#kl688(683)'>Lie 688(683)</a>“Den uforlignelige juvelen av et menneske<br>
som skal nå full oppvåkning, er født<br>
i menneskenes verden for å glede andre og være dem til nytte.<br>
Han er født i Lumbini i sakyaenes land.<br>
Det er derfor alle her er så jublende glade!</p>
<p><a class='ref kl' id='kl689(684)' href='#kl689(684)'>Lie 689(684)</a>Han er den beste, den høyeste av alle,<br>
han er som en okse av en mann og står over dem alle.<br>
Han skal sette hjulet i gang i seernes skoglund<br>
og brøle som en løve, dyrenes konge.”</p>
<p><a class='ref kl' id='kl690(685)' href='#kl690(685)'>Lie 690(685)</a>Da han hørte dette, skyndte han seg ned<br>
og la veien til Suddhodanas bolig.<br>
Da han hadde satt seg, spurte han sakyaene:<br>
“Hvor er prinsen? Jeg vil også gjerne se ham.”</p>
<p><a class='ref kl' id='kl691(686)' href='#kl691(686)'>Lie 691(686)</a>Da lot sakyaene Asita få se<br>
prinsen som strålte som flammende gull,<br>
tilvirket i essen til en dyktig smed,<br>
og barnet var blendende vakkert.</p>
<p><a class='ref kl' id='kl692(687)' href='#kl692(687)'>Lie 692(687)</a>Da han så den lille prinsen<br>
som strålte som en brennende ild,<br>
som stjernenes fyrste fra nattklar himmel,<br>
som solen som bryter gjennom høstens skydekke,<br>
ble han fylt av en enorm glede og fryd.</p>
<p><a class='ref kl' id='kl693(688)' href='#kl693(688)'>Lie 693(688)</a>Høyt oppe lufta over ham holdt gudene<br>
en sirkelrund parasoll med mange tusen spiler.<br>
Vifter av yak-haler med gylne skaft viftet opp og ned,<br>
men de som holdt viftene og parasollen, var usynlige.</p>
<p><a class='ref kl' id='kl694(689)' href='#kl694(689)'>Lie 694(689)</a>Da seeren Kaõhasiri så ham ligge der<br>
som et gullsmykke på et rødt klede,<br>
under en hvit parasoll som ble løftet over ham,<br>
ble han glad og løftet ham varsomt.</p>
<p><a class='ref kl' id='kl695(690)' href='#kl695(690)'>Lie 695(690)</a>Han så etter kjennetegnene på en stor mann,<br>
og da han løftet den edleste av sakyaenes slekt,<br>
løftet han glad sin røst og sa:<br>
“Dette er et uforlignelig menneske, den ypperste av dem alle!”</p>
<p><a class='ref kl' id='kl696(691)' href='#kl696(691)'>Lie 696(691)</a>Men så kom han til å tenke på sin egen bortgang,<br>
og han ble så trist at tårene rant.<br>
Da sakyaene så at seeren gråt, spurte de:<br>
“Du ser vel ikke noen ulykke for prinsen?”</p>
<p><a class='ref kl' id='kl697(692)' href='#kl697(692)'>Lie 697(692)</a>Da seeren så at sakyaene ble ulykkelige,<br>
svarte han: “Ingen ulykker truer ham!<br>
Jeg ser ikke noe som truer ham.<br>
Dette er ingen dårlig gutt, så dere trenger ikke være bekymret!</p>
<p><a class='ref kl' id='kl698(693)' href='#kl698(693)'>Lie 698(693)</a>Denne prinsen kommer til å oppnå den høyeste oppvåkning,<br>
og han kommer til å sette det ypperste lærens hjul i bevegelse.<br>
Dette kommer han til å gjøre ut fra medfølelse med alle mennesker,<br>
og hans opphøyde levemåte kommer til å bli viden kjent.</p>
<p><a class='ref kl' id='kl699(694)' href='#kl699(694)'>Lie 699(694)</a>Selv har jeg ikke lenge igjen å leve.<br>
Jeg kommer til å dø før dette skjer.<br>
Jeg får ikke høre den uforligneliges lære,<br>
så det er derfor jeg er overveldet av sorg.”</p>
<p><a class='ref kl' id='kl700(695)' href='#kl700(695)'>Lie 700(695)</a>Sakyaene ble glade over å høre dette.<br>
Men selv gikk seeren ut av palasset.<br>
Han traff sin nevø og hadde medfølelse med ham.<br>
Derfor rådet han ham til å følge den uforligneliges lære:</p>
<p><a class='ref kl' id='kl701(696)' href='#kl701(696)'>Lie 701(696)</a>“Hvis du hører noe nevne en ‘Buddha',<br>
en som har nådd oppvåkning og som viser vei for andre,<br>
så grip muligheten, gå dit og spør om læren.<br>
Følg deretter den veien Mesteren viser deg.”</p>
<p><a class='ref kl' id='kl702(697)' href='#kl702(697)'>Lie 702(697)</a>Nalaka hadde bygd opp et forråd av gode fortjenester,<br>
og da han hørte disse nyttige veiledningene<br>
fra ham som så den høyeste renhet,<br>
ventet han tålmodig på den store seierherre,<br>
mens han bevarte full kontroll over sine sanser.</p>
<p><a class='ref kl' id='kl703(698)' href='#kl703(698)'>Lie 703(698)</a>Da han hørte at den største seierherre hadde satt hjulet i bevegelse,<br>
gikk han dit, full av tillit, og fikk se ham, den fremste av seere.<br>
Han spurte ut den beste av munker om det ypperste munkeliv,<br>
for det som Asita hadde sagt til ham, var nå blitt til virkelighet.</p>
<p><a class='ref kl' id='kl704(699)' href='#kl704(699)'>Lie 704(699)</a>“Jeg vet at det som Asita sa,<br>
er sant. Nå spør jeg deg, Gotama,<br>
du som har gått forbi alle fenomener:</p>
<p><a class='ref kl' id='kl705(700)' href='#kl705(700)'>Lie 705(700)</a>Jeg har kommet til de hjemløse<br>
fordi jeg ønsker å leve bare av matgaver.<br>
Nå ber jeg deg, du munk,<br>
å forklare det ypperste munkeliv for meg.”</p>
</blockquote>
<p>Mesteren svarte:</p>
<blockquote class='gatha'>
<p><a class='ref kl' id='kl706(701)' href='#kl706(701)'>Lie 706(701)</a>“Jeg skal forklare forklare munkelivet for deg.<br>
Det er vanskelig å gjennomføre, vanskelig å oppfylle.<br>
Men jeg skal likevel forklare det for deg.<br>
Du må være sterk og du må være utholdende!</p>
<p><a class='ref kl' id='kl707(702)' href='#kl707(702)'>Lie 707(702)</a>Du bør utvikle sinnslikevekt,<br>
uansett om du får ros eller kjeft i landsbyen.<br>
Ikke la hatet få bo i ditt sinn,<br>
men vær fredelig og uten arroganse.</p>
<p><a class='ref kl' id='kl708(703)' href='#kl708(703)'>Lie 708(703)</a>Du kan komme til å se forskjellige syner<br>
som flakker som lyktemenn i skogen.<br>
Vismenn kan fristes av kvinner,<br>
så ikke la deg friste av dem.</p>
<p><a class='ref kl' id='kl709(704)' href='#kl709(704)'>Lie 709(704)</a>Du avstår fra seksualitet<br>
og gir slipp på forskjellige sanselige nytelser.<br>
Du lar deg verken tiltrekke eller frastøte<br>
av noe vesen, uansett om det står stille eller er i bevegelse.</p>
<p><a class='ref kl' id='kl710(705)' href='#kl710(705)'>Lie 710(705)</a>De andre er som meg<br>
og jeg er som de andre.<br>
Sett deg i andres sted,<br>
så vil du verken drepe eller skade noen.</p>
<p><a class='ref kl' id='kl711(706)' href='#kl711(706)'>Lie 711(706)</a>Den som har innsikt og visdom<br>
gir slipp på ønsker og begjær<br>
som vanlige mennesker er fanget av.<br>
Slik kan han unngå dette helvetet.</p>
<p><a class='ref kl' id='kl712(707)' href='#kl712(707)'>Lie 712(707)</a>Han spiser moderat og går gjerne på tom mage,<br>
han ønsker seg ikke stort og føler ikke noe begjær,<br>
men er alltid tilfreds med det han har.<br>
Han er fri og uten noen krav.</p>
<p><a class='ref kl' id='kl713(708)' href='#kl713(708)'>Lie 713(708)</a>Når han har gått runden og fått mat,<br>
bør han trekke seg tilbake inn i skogen.<br>
Munken finner seg en sitteplass<br>
og slår seg ned under et tre.</p>
<p><a class='ref kl' id='kl714(709)' href='#kl714(709)'>Lie 714(709)</a>Den vise mediterer ivrig<br>
og trives med livet i skogen.<br>
Sitt under treet og gled deg<br>
over å meditere.</p>
<p><a class='ref kl' id='kl715(710)' href='#kl715(710)'>Lie 715(710)</a>Når morgenen gryr,<br>
går han inn i landsbyen.<br>
Om han blir invitert inn noe sted,<br>
eller om han får en gave,<br>
blir han ikke glad og opprømt av den grunn.</p>
<p><a class='ref kl' id='kl716(711)' href='#kl716(711)'>Lie 716(711)</a>Når munken kommer til landsbyen,<br>
trenger han seg ikke på noen der.<br>
Han kommer ikke med hint om å gi ham mat,<br>
og han sier ikke noe som kan oppfattes slik.</p>
<p><a class='ref kl' id='kl717(712)' href='#kl717(712)'>Lie 717(712)</a>‘Får jeg noe, så er det bra.<br>
Får jeg ingenting, er det også bra,' tenker han.<br>
Han er like fornøyd i begge tilfeller<br>
og vender så tilbake til sitteplassen under treet.</p>
<p><a class='ref kl' id='kl718(713)' href='#kl718(713)'>Lie 718(713)</a>Han vandrer med bollen i hendene.<br>
Folk kan gjerne tro han er stum, om de vil.<br>
Han avviser ikke selv den minste gave<br>
og forakter ikke den som gir ham den.</p>
<p><a class='ref kl' id='kl719(714)' href='#kl719(714)'>Lie 719(714)</a>For filosofen proklamerer ikke<br>
en praksis som er både høyere og lavere.<br>
Man kommer ikke to ganger til målet.<br>
Det opplever man kun én gang.</p>
<p><a class='ref kl' id='kl720(715)' href='#kl720(715)'>Lie 720(715)</a>En munk som krysser strømmen<br>
og ikke klamrer seg til noe,<br>
som ikke bryr seg om hva som skal gjøres<br>
eller hva som ikke skal gjøres,<br>
han opplever ingen feber.</p>
<p><a class='ref kl' id='kl721(716)' href='#kl721(716)'>Lie 721(716)</a>Jeg skal forklare munkelivet for deg:<br>
Vær skarp som en kniv!<br>
Hold tann for tunge<br>
og vit å holde magemål.</p>
<p><a class='ref kl' id='kl722(717)' href='#kl722(717)'>Lie 722(717)</a>Sørg for å ha et våkent sinn,<br>
men ikke spekuler over så mye.<br>
Vær plettfri og ubundet,<br>
og praktiser det opphøyde liv.</p>
<p><a class='ref kl' id='kl723(718)' href='#kl723(718)'>Lie 723(718)</a>Øv meditasjon i ensomhet<br>
og lytt til andre munkers veiledninger.<br>
Ensomhet kalles visdom,<br>
så fryd deg over å være alene.<br>
Da vil du kaste lys i alle retninger.</p>
<p><a class='ref kl' id='kl724(719)' href='#kl724(719)'>Lie 724(719)</a>Når min elev har lyttet<br>
til veiledninger fra de vise,<br>
når han mediterer og slipper taket i sanselige lyster,<br>
får han sterkere selvrespekt og tillit.</p>
<p><a class='ref kl' id='kl725(720)' href='#kl725(720)'>Lie 725(720)</a>Bekker som fosser i kløfter og skar<br>
og renner ut i kulper og tjern,<br>
sildrer og klukker med kraftig lyd.<br>
Men selve havet er stille.</p>
<p><a class='ref kl' id='kl726(721)' href='#kl726(721)'>Lie 726(721)</a>Slik romler det også i tomme tønner,<br>
men de som er fulle, er tause.<br>
Toskene er som halvfulle tønner,<br>
men vismannen er som et stille vann.</p>
<p><a class='ref kl' id='kl727(722)' href='#kl727(722)'>Lie 727(722)</a>Når munken sier mye,<br>
er talen full av visdom og mening.<br>
Han underviser ut fra kunnskap,<br>
han sier mye ut fra kunnskap.</p>
<p><a class='ref kl' id='kl728(723)' href='#kl728(723)'>Lie 728(723)</a>Men den som vet, men holder munn,<br>
som vet, men ikke sier stort—<br>
han fortjener å kalles en vismann.<br>
Han har nådd den høyeste visdom.”</p>
</blockquote>
<footer>
<h3>Om oversettelsene</h3>
<p>Der intet annet er angitt, er samtlige tekster oversatt av <span class='author'>Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href='http://dhamma.priv.no/'>dhamma.priv.no</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
