<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='dhp44-59' lang='no'>
<header>
<ul>
<li class='division'>Mindre tekster</li>
<li>Dhammapada</li>
<li class='subdivision'>Vers om læren</li>
</ul>
<h1>4. Blomster</h1>
</header>
<blockquote class='gatha'>
<p><a class='ref sc' id='sc1' href='#sc1' data-uid='dhp44'>SC 1</a>Hvem skal beseire denne verden<br>
såvel som dødens og gudenes rike?<br>
Hvem skal ta opp de veltalte sannhetsord<br>
like så lett som en mann plukker blomster?</p>
<p><a class='ref sc' id='sc2' href='#sc2' data-uid='dhp45'>SC 2</a>Eleven skal beseire denne verden<br>
såvel som dødens og gudenes rike.<br>
Han skal ta opp de veltalte sannhetsord<br>
like så lett som en mann plukker blomster.</p>
<p><a class='ref sc' id='sc3' href='#sc3' data-uid='dhp46'>SC 3</a>Når du ser at din kropp er som skum<br>
og har innsett dens hildringsnatur,<br>
da bryter du Maras blomsterpiler<br>
og går usett av dødens konge.</p>
<p><a class='ref sc' id='sc4' href='#sc4' data-uid='dhp47'>SC 4</a>Den mann som oppfylt av higen<br>
plukker nytelsens blomster,<br>
han overraskes av døden<br>
som en sovende landsby av flom.</p>
<p><a class='ref sc' id='sc5' href='#sc5' data-uid='dhp48'>SC 5</a>Den mann som oppfylt av higen<br>
plukker nytelsens blomster -<br>
hans endelikt rammer ham brått<br>
lenge før han har nok.</p>
<p><a class='ref sc' id='sc6' href='#sc6' data-uid='dhp49'>SC 6</a>Som når en bie kommer til en blomst<br>
og samler nektar og flyr bort igjen med den,<br>
men ikke skader blomstens duft og farge;<br>
slik vandrer og den vise i sin landsby.</p>
<p><a class='ref sc' id='sc7' href='#sc7' data-uid='dhp50'>SC 7</a>Se ikke på andres feilsteg,<br>
hva andre har gjort og forsømt;<br>
men se heller på hva du selv<br>
har gjort eller unnlatt å gjøre.</p>
<p>5l.<br>
Som en vakker og fargerik blomst<br>
som imidlertid ikke har duft,<br>
slik er den som har vakre, men fruktløse ord,<br>
og som selv ikke handler deretter.</p>
<p><a class='ref sc' id='sc8' href='#sc8' data-uid='dhp52'>SC 8</a>Som en vakker og fargerik blomst<br>
som lar utbre sin herlige duft,<br>
slik er den som har vakre og fruktbare ord,<br>
og selv handler i samsvar med dem.</p>
<p><a class='ref sc' id='sc9' href='#sc9' data-uid='dhp53'>SC 9</a>Liksom man kan lage mange<br>
kranser aven haug med blomster,<br>
slik bør og hver dødelig<br>
gjøre mye godt i livet.</p>
<p><a class='ref sc' id='sc10' href='#sc10' data-uid='dhp54'>SC 10</a>Blomsterduft kan ikke gå mot vinden,<br>
ei heller duft av sandeltre,<br>
jasmin og røkelse av tagara.<br>
Men gode menneskers vellukt går mot vinden,<br>
den gode sprer sin duft i alle retninger.</p>
<p><a class='ref sc' id='sc11' href='#sc11' data-uid='dhp55'>SC 11</a>Sandeltre, tagara, lotus, jasmin -<br>
alle har vellukt så fin;<br>
men herligst<br>
er duften av godhet.</p>
<p><a class='ref sc' id='sc12' href='#sc12' data-uid='dhp56'>SC 12</a>Sandeltre og tagara -<br>
å nei, de dufter svakt;<br>
men duften av den gode stiger<br>
opp blant englene.</p>
<p><a class='ref sc' id='sc13' href='#sc13' data-uid='dhp57'>SC 13</a>Mara finner ikke veien<br>
til de som eier sann moral,<br>
som lever i årvåkenhet,<br>
befridd gjennom fullkommen kunnskap.</p>
<p><a class='ref sc' id='sc14' href='#sc14' data-uid='dhp58'>SC 14</a>Langs landeveien, blant rusk og rask<br>
i avfallshaugens støv, -<br>
selv der kan duftende liljer gro<br>
til fryd for tanke og sinn.</p>
<p><a class='ref sc' id='sc15' href='#sc15' data-uid='dhp59'>SC 15</a>Slik stråler også i visdomsglans<br>
den fullkomment opplystes elev,<br>
midt i den blinde folkehop<br>
som selv er av støvets natur.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>1976</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
