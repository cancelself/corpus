<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='dhp33-43' lang='no'>
<header>
<ul>
<li class='division'>Mindre tekster</li>
<li>Dhammapada</li>
<li class='subdivision'>Vers om læren</li>
</ul>
<h1>3. Sinnet</h1>
</header>
<blockquote class='gatha'>
<p><a class='ref sc' id='sc1' href='#sc1' data-uid='dhp33'>SC 1</a>Som en pilmaker retter en pil,<br>
slik retter den vise sitt flakkende sinn,<br>
som er skiftende, nesten ustyrlig,<br>
og vanskelig å holde i tømme.</p>
<p><a class='ref sc' id='sc2' href='#sc2' data-uid='dhp34'>SC 2</a>Som en fisk trukket opp fra sitt hjem<br>
i vannet, og kastet på land,<br>
på samme vis spreller vårt sinn<br>
for å unnslippe Maras velde.</p>
<p><a class='ref sc' id='sc3' href='#sc3' data-uid='dhp35'>SC 3</a>Det er herlig å temme sinnet,<br>
som er flyktig og vanskelig å fange,<br>
og farer hvorhen det vil, -<br>
et temmet sinn bringer lykke.</p>
<p><a class='ref sc' id='sc4' href='#sc4' data-uid='dhp36'>SC 4</a>Den vise bør vokte sitt sinn,<br>
det subtile, så vanskelig å se,<br>
som farer hvorhen det vil, -<br>
et vel voktet sinn bringer lykke.</p>
<p><a class='ref sc' id='sc5' href='#sc5' data-uid='dhp37'>SC 5</a>Ensomt det vandrer så viden omkring,<br>
skjult i det indre, ulegemlig, -<br>
den som kan lære å temme sitt sinn<br>
frir seg fra Maras lenker.</p>
<p><a class='ref sc' id='sc6' href='#sc6' data-uid='dhp38'>SC 6</a>Den som er rastløs til sinns<br>
og ikke kjenner den sanne lære,<br>
som er ubalansert i sitt indre, -<br>
finner ei fullkommen visdom.</p>
<p><a class='ref sc' id='sc7' href='#sc7' data-uid='dhp39'>SC 7</a>Det fins ingen frykt for den våkne<br>
som ikke har grumsete tanker,<br>
som er ufordervet i sinnet<br>
og hevet over godt og ondt.</p>
<p><a class='ref sc' id='sc8' href='#sc8' data-uid='dhp40'>SC 8</a>Vit at vårt legeme er som ei krukke;<br>
gjør derfor sinnet sterkt som en festning,<br>
kjemp imot Mara med visdommens våpen,<br>
vern om din seier og hold den ved like.</p>
<p>4l.<br>
Akk! Snart skal dette mitt legeme<br>
ligge henslengt på marken<br>
uten bevissthet, kassert<br>
som en råtten, ubrukelig stokk.</p>
<p><a class='ref sc' id='sc9' href='#sc9' data-uid='dhp42'>SC 9</a>Et uordnet sinn<br>
gjør deg mere skade<br>
enn fiender gjør mot hverandre -<br>
enn uvenner gjør mot hverandre.</p>
<p><a class='ref sc' id='sc10' href='#sc10' data-uid='dhp43'>SC 10</a>Verken mor eller far<br>
eller hele vår slekt<br>
kan tjene oss slik<br>
som et velordnet sinn.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>1976</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
