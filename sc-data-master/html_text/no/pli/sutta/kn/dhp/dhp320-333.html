<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='dhp320-333' lang='no'>
<header>
<ul>
<li class='division'>Mindre tekster</li>
<li>Dhammapada</li>
<li class='subdivision'>Vers om læren</li>
</ul>
<h1>23. Elefanten</h1>
</header>
<blockquote class='gatha'>
<p><a class='ref sc' id='sc1' href='#sc1' data-uid='dhp320'>SC 1</a>Ukvemsord vil jeg tåle<br>
liksom en stridselefant<br>
utholder pilenes regn,<br>
for mengden er sannelig simpel.</p>
<p><a class='ref sc' id='sc2' href='#sc2' data-uid='dhp321'>SC 2</a>En tam elefant kan leies i folkevrimmelen,<br>
selv kongen kan ri på en slik;<br>
den beste blant mennesker er den som er temmet,<br>
som utholder ukvemsord.</p>
<p><a class='ref sc' id='sc3' href='#sc3' data-uid='dhp322'>SC 3</a>Et veldressert muldyr er bra,<br>
det samme er fullblodshester<br>
fra Sindhu, og store elefanter,<br>
men best er den som har temmet seg selv.</p>
<p><a class='ref sc' id='sc4' href='#sc4' data-uid='dhp323'>SC 4</a>For til det uoppnådde land<br>
kommer man ikke med ridedyr, -<br>
dit et behersket menneske går<br>
på grunn av sin selvdisiplin.</p>
<p><a class='ref sc' id='sc5' href='#sc5' data-uid='dhp324'>SC 5</a>Elefanten Dhanapalaka<br>
er vanskelig å holde i brunsttiden;<br>
i fangenskap spiser den ikke en bit,<br>
den lengter etter sin frie skog.</p>
<p><a class='ref sc' id='sc6' href='#sc6' data-uid='dhp325'>SC 6</a>Den dvaske storeteren<br>
som ligger og velter seg søvnig omkring<br>
liksom en gjøgris, stor og forspist,<br>
den tosken fødes igjen og igjen.</p>
<p><a class='ref sc' id='sc7' href='#sc7' data-uid='dhp326'>SC 7</a>Før så vandret mitt sinn omkring<br>
nøyaktig slik som det fant det for godt.<br>
Men fra idag skal jeg styre det vel,<br>
slik føreren styrer en vill elefant.</p>
<p><a class='ref sc' id='sc8' href='#sc8' data-uid='dhp327'>SC 8</a>Finn din glede i fliden,<br>
pass på tankene dine.<br>
Riv deg løs fra den dårlige vei,<br>
som elefanten fra gjørmehullet.</p>
<p><a class='ref sc' id='sc9' href='#sc9' data-uid='dhp328'>SC 9</a>Hvis du finner en venn på veien<br>
som er forstandig, klok og god,<br>
bør du slå følge med ham.<br>
Våken og glad til sinns<br>
skal du beseire alle farer.</p>
<p><a class='ref sc' id='sc10' href='#sc10' data-uid='dhp329'>SC 10</a>Men finner du ingen venn på veien,<br>
som er forstandig, ærlig og klok,<br>
da er det bedre å vandre alene;<br>
liksom en konge på flukt fra fienden,<br>
eller en stolt elefant i sin skog.</p>
<p><a class='ref sc' id='sc11' href='#sc11' data-uid='dhp330'>SC 11</a>Bedre er det å leve alene,<br>
i dårer er intet selskap.<br>
Sorgløs kan du vandre alene<br>
som elefanten i skogen sin,<br>
når ikke du gjør noe vondt.</p>
<p>33l.<br>
Lykkelig den som har venner<br>
som hjelper til når det trengs.<br>
Lykkelig den som er vel tilfreds<br>
med det lille han har.<br>
Lykkelig den som har gjort noe godt<br>
når livet går mot sin slutt.<br>
Lykkelig den som kan legge bak seg<br>
alle slags lidelser.</p>
<p><a class='ref sc' id='sc12' href='#sc12' data-uid='dhp332'>SC 12</a>Lykkelig den som kan tjene sin mor<br>
her i verden, og likedan tjene sin far.<br>
Lykkelig den som kan tjene en munk<br>
her i verden, og likedan tjene en høyreist.</p>
<p><a class='ref sc' id='sc13' href='#sc13' data-uid='dhp333'>SC 13</a>Lykkelig den som gjør godt hele livet<br>
og eier en velgrunnet overbevisning.<br>
Lykkelig den som har vunnet seg innsikt<br>
og aldri mer gjør noe ondt.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>1976</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
