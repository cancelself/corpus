<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='dhp273-289' lang='no'>
<header>
<ul>
<li class='division'>Mindre tekster</li>
<li>Dhammapada</li>
<li class='subdivision'>Vers om læren</li>
</ul>
<h1>20. Veien</h1>
</header>
<blockquote class='gatha'>
<p><a class='ref sc' id='sc1' href='#sc1' data-uid='dhp273'>SC 1</a>Av alle veier er<br>
den åttedelte den beste.<br>
Av alle sannheter<br>
er de fire de beste.<br>
Av alle læresetninger<br>
er frihet fra lidenskap den som er best.<br>
Av alle de som går på to<br>
er den som har innsikt den beste.</p>
<p><a class='ref sc' id='sc2' href='#sc2' data-uid='dhp274'>SC 2</a>Dette er veien, det fins ingen annen<br>
som leder til innsikt og renhet.<br>
Denne skal dere følge,<br>
så narres Mara på villspor.</p>
<p><a class='ref sc' id='sc3' href='#sc3' data-uid='dhp275'>SC 3</a>Dersom dere følger den,<br>
skal dere gjøre en slutt på lidelsen.<br>
Denne veien gjorde jeg kjent<br>
så snart jeg lærte å fjerne brodden.</p>
<p><a class='ref sc' id='sc4' href='#sc4' data-uid='dhp276'>SC 4</a>En Tathagata viser veien,<br>
selv må du gjøre det som skal til!<br>
Den som mediterer og følger veien<br>
blir fri fra Maras lenker.</p>
<p><a class='ref sc' id='sc5' href='#sc5' data-uid='dhp277'>SC 5</a>Alt som er sammensatt er foranderlig.<br>
Den som i visdom innser dette,<br>
vender seg bort fra lidelsen.<br>
Dette er veien til renhet.</p>
<p><a class='ref sc' id='sc6' href='#sc6' data-uid='dhp278'>SC 6</a>Alt som er sammensatt er underlagt lidelse.<br>
Den som i visdom innser dette,<br>
vender seg bort fra lidelsen.<br>
Dette er veien til renhet.</p>
<p><a class='ref sc' id='sc7' href='#sc7' data-uid='dhp279'>SC 7</a>Alle ting er uten jeg-substans.<br>
Den som i visdom innser dette,<br>
vender seg bort fra lidelsen.<br>
Dette er veien til renhet.</p>
<p><a class='ref sc' id='sc8' href='#sc8' data-uid='dhp280'>SC 8</a>Den som til tross for ungdom og styrke<br>
ikke står opp selv når det er på tide,<br>
treg og slapp og lite besluttsom,<br>
en slik finner ikke veien til visdom.</p>
<p>28l.<br>
Man bør vokte sin tale vel,<br>
og holde sinnet under kontroll,<br>
og ikke utføre dårlige gjerninger.<br>
Disse tre handlingsmåter bør renses,<br>
så kan du følge vismannens vei.</p>
<p><a class='ref sc' id='sc9' href='#sc9' data-uid='dhp282'>SC 9</a>Iherdig trening skaper innsikt,<br>
med treningens forfall forfaller og innsikten.<br>
Når du kjenner til disse to veier<br>
som fører til framgang og stagnasjon,<br>
bør du se til å ordne deg slik<br>
at innsikten din kan øke.</p>
<p><a class='ref sc' id='sc10' href='#sc10' data-uid='dhp283'>SC 10</a>Hogg ned skogen, men ikke ett tre!<br>
I skogen lurer det farer.<br>
Når du har hogd ned skog og kratt,<br>
skal du bli fri fra skogen, bhikkhu.</p>
<p><a class='ref sc' id='sc11' href='#sc11' data-uid='dhp284'>SC 11</a>Så lenge mannens begjær etter kvinner,<br>
ja, selv det minste, ikke er avskåret, -<br>
så lenge er hans tanker bundet,<br>
som en diende kalv til sin mor.</p>
<p><a class='ref sc' id='sc12' href='#sc12' data-uid='dhp285'>SC 12</a>Skjær over egenkjærligheten<br>
slik som du plukker høstens lotus.<br>
La fredens veier føre deg fram<br>
til nibbana, det som Buddha har pekt på.</p>
<p><a class='ref sc' id='sc13' href='#sc13' data-uid='dhp286'>SC 13</a>«Her skal jeg bo i regntida,<br>
og her gjennom sommer og vinter.»<br>
Slik tenker dåren og innser ikke<br>
at noe kan komme i veien.</p>
<p><a class='ref sc' id='sc14' href='#sc14' data-uid='dhp287'>SC 14</a>Den mann som fylt av higen<br>
beruses av sønner og buskap,<br>
han overraskes av døden<br>
som en sovende landsby av flom.</p>
<p><a class='ref sc' id='sc15' href='#sc15' data-uid='dhp288'>SC 15</a>Det er ingen hjelp i sønner,<br>
og ikke i far eller andre slektninger.<br>
Den som blir grepet av døden<br>
kan ikke hjelpes av sine nærmeste.</p>
<p><a class='ref sc' id='sc16' href='#sc16' data-uid='dhp289'>SC 16</a>Så la da den vise og gode<br>
som innser hva dette betyr,<br>
hurtigst mulig rydde den veien<br>
som fører fram til nibbana.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>1976</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
