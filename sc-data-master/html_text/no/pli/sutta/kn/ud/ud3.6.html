<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='ud3.6' lang='no'>
<header>
<ul>
<li class='division'>Høytidelige uttalelser 3.6</li>
<li class='subdivision'>Nandavagga—Kapitlet med Nanda</li>
</ul>
<h1>Fortellingen om Pilindavaccha</h1>
</header>
<p><span class='evam'>Slik har jeg hørt det</span>:</p>
<p>En gang oppholdt Mesteren seg ved Ekornforingsplassen i Bambuslunden i Rajagaha. På den tiden pleide munken Pilindavaccha å kalle andre munker for lakeier. Da gikk mange munker til Mesteren, hilste høflig på ham og satte seg. Så fortalte de ham at Pilindavaccha pleide å kalle andre munker for lakeier.</p>
<p>Mesteren vendte seg til en munk og sa:</p>
<p>“Gå og si til Pilindavaccha at Mesteren ber ham komme.”</p>
<p>“Ja vel, Mester,” svarte munken. Han gikk til Pilindavaccha og sa:</p>
<p>“Mesteren ber deg komme.”</p>
<p>“Ja vel, min venn,” svarte Pilindavaccha. Han gikk til Mesteren, hilste høflig på ham og satte seg ned. Mesteren sa:</p>
<p>“Er det sant at du pleier å kalle andre munker for lakeier, Pilindavaccha?”</p>
<p>“Ja, Mester.”</p>
<p>Mesteren kastet et blikk på Pilindavacchas tidligere liv og sa:</p>
<p>“Ikke bli fornærmet fordi Pilindavaccha kaller dere for lakeier, munker. Han mener ikke noe vondt med det. I fem hundre liv på rad har Pilindavaccha vært født som brahman, så han har bare blitt vant til å kalle andre for lakeier. Det er derfor han fortsatt gjør det.”</p>
<p>Da Mesteren så og forsto dette, uttalte han med dyp følelse:</p>
<blockquote class='gatha'>
<p>“Den som ikke har noen arroganse i sitt indre,<br>
som er fri fra innbilninger, begjær, egoisme og lengsler,<br>
som har fordrevet sitt sinne og funnet fullkommen ro,<br>
han er filosof, han er munk.”</p>
</blockquote>
<footer>
<h3>Om oversettelsene</h3>
<p>Der intet annet er angitt, er samtlige tekster oversatt av <span class='author'>Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href='http://dhamma.priv.no/'>dhamma.priv.no</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
