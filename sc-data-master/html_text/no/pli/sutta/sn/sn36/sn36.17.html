<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn36.17' lang='no'>
<header>
<ul>
<li class='division'>Tekster fordelt etter tema</li>
<li class='vagga'>Boken om de seks sansefelter</li>
<li class='subdivision'>Samtaler om følelser</li>
<li class='subdivision'>Kapitlet om å være alene</li>
</ul>
<h1>36.17. Den første samtalen med flere munker</h1>
</header>
<p>Flere munker gikk bort til Mesteren, hilste høflig på ham og satte seg ned. Munkene sa:</p>
<p>«Hva er følelser, Mester? Hvordan oppstår de, hvordan tar de slutt, og hvordan er veien til å gjøre slutt på følelser? Hva er fordelen med følelser, hva er ulempen med dem, og hvordan kan man fri seg fra dem?»</p>
<p>«Det finnes tre følelser, munker. Det er gode følelser, vonde følelser og følelser som er verken vonde eller gode. Dette kalles følelser. Følelser oppstår når sanseinntrykk oppstår, og de tar slutt når sanseinntrykkene tar slutt. Og dette er den edle åttedelte veien til å gjøre slutt på følelser: rett syn, rett beslutning, rett tale, rett handling, rett levevei, rett bestrebelse, rett oppmerksomhet og rett konsentrasjon. Fordelen med følelser er den lykkefølelsen de kan gi. Men følelser er uvarige, utilfredsstillende og flyktige. Det er ulempen med dem. Man frir seg fra følelser ved å fordrive lidenskapelig begjær etter dem og ved å slippe taket i lidenskapelig begjær.</p>
<p>Videre har jeg sagt at avslutningen er noe som skjer gradvis, munker. Når man går inn i første meditasjonstilstand, tar talen slutt. Når man går inn i andre meditasjonstilstand, tar innledende og fastholdende tanker slutt. Når man går inn i tredje meditasjonstilstand, tar begeistringen slutt. Når man går inn i fjerde meditasjonstilstand, tar åndedrettet slutt. Når man går inn på det uendelige roms plan, tar primærsanseinntrykkene slutt. Når man går inn på den uendelige bevissthets plan, tar forestillingen om det uendelige rom slutt. Når man går inn på intethetens plan, tar forestillingen om den uendelige bevissthet slutt. Når man går inn på det planet der det verken er bevissthet eller ikke-bevissthet, tar forestillingen om intethet slutt. Når man opplever at all bevissthet og alle inntrykk opphører, tar bevissthet og sanseinntrykk slutt. Når munken har utslettet alle negative tendenser i sinnet, tar lidenskaper, hat og vrangforestillinger slutt.</p>
<p>Videre har jeg sagt at sammensatte ting faller gradvis til ro. Når man går inn i første meditasjonstilstand, faller talen til ro. Når man går inn i andre meditasjonstilstand, faller innledende og fastholdende tanker til ro. Når man går inn i tredje meditasjonstilstand, faller begeistringen til ro. Når man går inn i fjerde meditasjonstilstand, faller åndedrettet til ro. Når man går inn på det uendelige roms plan, faller primærsanseinntrykkene til ro. Når man går inn på den uendelige bevissthets plan, faller forestillingen om det uendelige rom til ro. Når man går inn på intethetens plan, faller forestillingen om den uendelige bevissthet til ro. Når man går inn på det planet der det verken er bevissthet eller ikke-bevissthet, faller forestillingen om intethet til ro. Når man opplever at all bevissthet og alle inntrykk opphører, faller bevissthet og sanseinntrykk til ro. Når munken har utslettet alle negative tendenser i sinnet, faller lidenskaper, hat og vrangforestillinger til ro.</p>
<p>Videre har jeg sagt at stillheten er noe som inntreffer gradvis. Når man går inn i første meditasjonstilstand, stilner talen. Når man går inn i andre meditasjonstilstand, stilner innledende og fastholdende tanker. Når man går inn i tredje meditasjonstilstand, stilner begeistringen. Når man går inn i fjerde meditasjonstilstand, stilner åndedrettet. Når man går inn på det uendelige roms plan, stilner primærsanseinntrykkene. Når man går inn på den uendelige bevissthets plan, stilner forestillingen om det uendelige rom. Når man går inn på intethetens plan, stilner forestillingen om den uendelige bevissthet. Når man går inn på det planet der det verken er bevissthet eller ikke-bevissthet, stilner forestillingen om intethet. Når man opplever at all bevissthet og alle inntrykk opphører, stilner bevissthet og sanseinntrykk. Når munken har utslettet alle negative tendenser i sinnet, stilner lidenskaper, hat og vrangforestillinger.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
