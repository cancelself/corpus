<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn36.7' lang='no'>
<header>
<ul>
<li class='division'>Tekster fordelt etter tema</li>
<li class='vagga'>Boken om de seks sansefelter</li>
<li class='subdivision'>Samtaler om følelser</li>
<li class='subdivision'>Kapitlet med vers</li>
</ul>
<h1>36.7. Den første teksten om sykdom</h1>
</header>
<p>Slik har jeg hørt det:</p>
<p>En gang bodde Mesteren i huset med de spisse gavlene i Storskogen ved Vesali. En kveld da han hadde reist seg fra sin ensomme meditasjon, gikk han til sykestua og satte seg ned på en plass som sto klar for ham. Da Mesteren hadde satt seg, vendte han seg mot munkene og sa:</p>
<p>«En munk bør møte slutten med oppmerksomhet og klar forståelse. Dette er det rådet jeg gir dere. Og hvordan øver munken oppmerksomhet? Her, i dette treningssystemet, gir du slipp på grådighet og motvilje overfor verden, og betrakter kroppen som kropp, energisk og med oppmerksomhet og klar forståelse. Du gir slipp på grådighet og motvilje overfor verden, og betrakter følelsene som følelser, energisk og med oppmerksomhet og klar forståelse. Du gir slipp på grådighet og motvilje overfor verden, og betrakter tankene som tanker, energisk og med oppmerksomhet og klar forståelse. Du gir slipp på grådighet og motvilje overfor verden, og betrakter fenomenene som fenomener, energisk og med oppmerksomhet og klar forståelse. Slik øver dere oppmerksomhet, munker.</p>
<p>Og hvordan øver munken klar forståelse? Når du går fram og tilbake, så gjør du dette med klar forståelse. Når du ser på noe eller ser deg omkring, gjør du dette med klar forståelse. Når du bøyer eller retter ut deler av kroppen, gjør du dette med klar forståelse. Når du kler deg eller bærer matskålen din, gjør du dette med klar forståelse. Når du spiser, drikker, tygger og smaker, gjør du dette med klar forståelse. Når du tømmer deg for avføring og urin, gjør du dette med klar forståelse. Så lenge du er våken, enten du går, står sitter, ligger, taler eller tier, så gjør du dette med klar forståelse. Slik øver dere klar forståelse, munker. En munk bør møte slutten med oppmerksomhet og klar forståelse. Dette er det rådet jeg gir dere.</p>
<p>Hvis nå en munk som trener oppmerksomhet og klar forståelse, iherdig, flittig og besluttsomt, opplever en god følelse, vet han:</p>
<p>‘Jeg opplever en god følelse. Og den er betinget av noe, den er ikke ubetinget. Hva er den betinget av? Den er betinget av nettopp denne kroppen. Men denne kroppen er uvarig, den er sammensatt og et resultat av betinget tilblivelse. Så hvordan kan gode følelser som oppstår betinget av denne uvarige, sammensatte og betingede kroppen være varige?'</p>
<p>Han betrakter gode følelser i kroppen som uvarige, flyktige, ingenting å henge seg opp i, som noe som tar slutt og som noe han bør slippe taket i. Når han betrakter dem slik, slipper han også taket i tendenser til å like gode følelser i kroppen.</p>
<p>Hvis nå en munk som trener oppmerksomhet og klar forståelse, iherdig, flittig og besluttsomt, opplever en vond følelse, vet han:</p>
<p>‘Jeg opplever en vond følelse. Og den er betinget av noe, den er ikke ubetinget. Hva er den betinget av? Den er betinget av nettopp denne kroppen. Men denne kroppen er uvarig, den er sammensatt og et resultat av betinget tilblivelse. Så hvordan kan vonde følelser som oppstår betinget av denne uvarige, sammensatte og betingede kroppen være varige?'</p>
<p>Han betrakter vonde følelser i kroppen som uvarige, flyktige, ingenting å henge seg opp i, som noe som tar slutt og som noe han bør slippe taket i. Når han betrakter dem slik, slipper han også taket i tendenser til å føle motstand mot vonde følelser i kroppen.</p>
<p>Hvis nå en munk som trener oppmerksomhet og klar forståelse, iherdig, flittig og besluttsomt, opplever en følelse som verken er vond eller god, vet han:</p>
<p>‘Jeg opplever en følelse som verken er vond eller god. Og den er betinget av noe, den er ikke ubetinget. Hva er den betinget av? Den er betinget av nettopp denne kroppen. Men denne kroppen er uvarig, den er sammensatt og et resultat av betinget tilblivelse. Så hvordan kan følelser som verken er vonde eller gode og som oppstår betinget av denne uvarige, sammensatte og betingede kroppen være varige?'</p>
<p>Han betrakter følelser i kroppen som verken er vonde eller gode, som uvarige, flyktige, ingenting å henge seg opp i, som noe som tar slutt og som noe han bør slippe taket i. Når han betrakter dem slik, slipper han også taket i tendenser til uvitenhet om følelser i kroppen som verken er vonde eller gode.</p>
<p>Når han opplever en god følelse, vet han at den er uvarig, ingenting å henge seg opp i og ingenting å nyte. Når han opplever en vond følelse, vet han at den er uvarig, ingenting å henge seg opp i og ingenting å nyte. Når han opplever en følelse som verken er vond eller god, vet han at den er uvarig, ingenting å henge seg opp i og ingenting å nyte.</p>
<p>Når han opplever en god følelse, opplever han den uten å binde seg til den. Når han opplever en vond følelse, opplever han den uten å binde seg til den. Når han opplever en følelse som verken er vond eller god, opplever han den uten å binde seg til den.</p>
<p>Når han opplever en følelse som kroppen nesten ikke kan holde ut, vet han at han opplever en følelse som kroppen nesten ikke kan holde ut. Når han opplever en følelse som ikke er til å overleve, vet han at han opplever en følelse som ikke er til å overleve. Og han vet at når livet tar slutt og kroppen går i oppløsning, vil alle opplevelser miste sin forlokkelse og bli kalde.</p>
<p>Det er som når en oljelampe brenner fordi den har olje og veke. Men når oljen eller veken tar slutt, slokner lampen fordi den ikke lenger får næring. Slik er det også med munken. Når han opplever en følelse som kroppen nesten ikke kan holde ut, vet han at han opplever en følelse som kroppen nesten ikke kan holde ut. Når han opplever en følelse som ikke er til å overleve, vet han at han opplever en følelse som ikke er til å overleve. Og han vet at når livet tar slutt og kroppen går i oppløsning, vil alle opplevelser miste sin forlokkelse og bli kalde.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
