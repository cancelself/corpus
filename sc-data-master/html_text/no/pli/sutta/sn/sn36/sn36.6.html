<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn36.6' lang='no'>
<header>
<ul>
<li class='division'>Tekster fordelt etter tema</li>
<li class='vagga'>Boken om de seks sansefelter</li>
<li class='subdivision'>Samtaler om følelser</li>
<li class='subdivision'>Kapitlet med vers</li>
</ul>
<h1>36.6. Piler</h1>
</header>
<p>«Vanlige mennesker som ikke har lært noe, har gode følelser, vonde følelser og følelser som verken er vonde eller gode, munker. Den edles elever som har lært, har også gode følelser, vonde følelser og følelser som verken er vonde eller gode. Så hva er da egentlig forskjellen mellom den edles elever som har lært, og vanlige mennesker som ikke har lært noe?»</p>
<p>«Vi sitter ved dine føtter, Mester. Du er vår veileder og vår tilflukt. Det ville være bra om du ville forklare dette. Det vi hører fra deg, vil vi huske.»</p>
<p>«Hør godt etter, da, og følg godt med, så skal jeg forklare det for dere.»</p>
<p>«Ja vel, Mester,» svarte munkene.</p>
<p>Mesteren sa:</p>
<p>«Når et vanlig menneske, en som ikke har lært noe, blir rammet av vonde følelser, blir han sliten av det. Han sørger, jamrer, slår seg på brystet, klager og blir forvirret. Han opplever to følelser: både i kroppen og i sinnet.</p>
<p>Det er som om en mann blir rammet av en pil, og deretter blir rammet av en annen pil. Slik opplever han følelse av to piler. På samme måte er det når et vanlig menneske, en som ikke har lært noe, blir rammet av vonde følelser, blir han sliten av det. Han sørger, jamrer, slår seg på brystet, klager og blir forvirret. Han opplever to følelser: både i kroppen og i sinnet. Når han blir rammet av denne vonde følelsen, kjenner han motstand mot den, og denne motstanden mot den vonde følelsen skaper en dypereliggende motvilje mot vonde følelser i ham. Når han blir rammet av vonde følelser, lenger han etter gode følelser. Og hvorfor? Fordi vanlige mennesker, som ikke har lært noe, kjenner ikke noe annet alternativ til vonde følelser enn gode følelser. Og fordi han lengter etter gode følelser, utvikler han en dypereliggende lidenskap for disse gode følelsene. Han forstår ikke disse følelsene som de er. Han forstår ikke hvordan de oppstår og blir borte igjen. Han forstår ikke nytelsen og ulempene ved dem, og han forstår heller ikke hvordan han kan fri seg fra dem. Og siden han ikke forstår dette, utvikler han en dypereliggende tendens i retning av uvitenhet om følelser som verken er vonde eller gode. Hvis han opplever en god følelse, føler han seg bundet til den. Hvis han opplever en vond følelse, føler han seg bundet til den. Og hvis han opplever en følelse som er verken vond eller god, føler han seg bundet også til den. Det er derfor vi sier at vanlige mennesker, som ikke har lært noe, er bundet til fødsel, alderdom, død, sorger, klager, smerter, mismot og jammer. De er bundet til lidelser, sier jeg.</p>
<p>Men når den edles elev som har lært, blir rammet av vonde følelser, blir han ikke sliten av det. Han verken sørger, jamrer, slår seg på brystet, klager eller blir forvirret. Han opplever bare én følelse: en følelse i kroppen, men ikke i sinnet.</p>
<p>Det er som om en mann blir rammet av en pil, men ikke av en annen pil. Slik opplever han følelse av én pil. På samme måte er det når den edles elev, en som har lært noe, blir rammet av vonde følelser, blir han ikke sliten av det. Han verken sørger, jamrer, slår seg på brystet, klager eller blir forvirret. Han opplever bare én følelse: i kroppen, men ikke i sinnet. Når han blir rammet av denne vonde følelsen, kjenner han ikke noen motstand mot den, og siden han ikke kjenner motstand mot den vonde følelsen, skape det ikke noen dypereliggende motvilje mot vonde følelser i ham. Når han blir rammet av vonde følelser, lenger han ikke etter gode følelser. Og hvorfor? Fordi den edles elev som har lært noe, forstår at det finnes en annen utvei fra vonde følelser enn gode følelser. Og fordi han ikke lengter etter gode følelser, utvikler han ikke noen dypereliggende lidenskap for disse gode følelsene. Han forstår disse følelsene som de er. Han forstår hvordan de oppstår og blir borte igjen. Han forstår nytelsen og ulempene ved dem, og han forstår hvordan han kan fri seg fra dem. Og siden han forstår dette, utvikler han ikke noen dypereliggende tendens i retning av uvitenhet om følelser som verken er vonde eller gode. Hvis han opplever en god følelse, føler han seg ikke bundet til den. Hvis han opplever en vond følelse, føler han seg ikke bundet til den. Og hvis han opplever en følelse som er verken vond eller god, føler han seg heller ikke bundet til den. Det er derfor vi sier at den edles elev som ikke har lært noe, ikke er bundet til fødsel, alderdom, død, sorger, klager, smerter, mismot og jammer. De er ikke bundet til lidelser, sier jeg.</p>
<p>Dette er altså forskjellen mellom den edles elever som har lært, og vanlige mennesker som ikke har lært noe, munker.</p>
<blockquote class='gatha'>
<p>Den vise som har dyp kunnskap,<br>
lar seg ikke påvirke av følelser,<br>
uansett om de er gode eller vonde.<br>
Mellom den kloke og et vanlig menneske<br>
er det en enorm kvalitetsforskjell.</p>
<p>Den som har dyp kunnskap<br>
og som utforsker sannheten,<br>
som har innsikt<br>
i både denne verden og den neste,</p>
<p>blir ikke opprørt i sinnet<br>
av tiltalende fenomener,<br>
og han føler heller ikke avsky<br>
for utiltalende fenomener.</p>
<p>Uansett om han ønsker dem velkommen<br>
eller om han gjør motstand mot dem,<br>
blåser de vekk, tar slutt og finnes ikke lenger.</p>
<p>Når han kjenner veien, den som fører bort fra sorger<br>
og ikke har noe negativt som hefter ved seg,<br>
da forstår han tingene som de er<br>
og går hinsides all tilblivelse.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
