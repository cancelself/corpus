<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn36.31' lang='no'>
<header>
<ul>
<li class='division'>Tekster fordelt etter tema</li>
<li class='vagga'>Boken om de seks sansefelter</li>
<li class='subdivision'>Samtaler om følelser</li>
<li class='subdivision'>Kapitlet med ett hundre og åtte forklaringer</li>
</ul>
<h1>36.31. Sanselige og ikke-sanselige gleder</h1>
</header>
<p>«Det finnes en sanselig glede, munker, det finnes en ikke-sanselig glede og det finnes en glede som er enda mindre sanselig enn den forannevnte. Det finnes en sanselig lykke, det finnes en ikke-sanselig lykke og det finnes en lykke som er enda mindre sanselig enn den forannevnte. Det finnes en sanselig sinnslikevekt, det finnes en ikke-sanselig sinnslikevekt og det finnes en sinnslikevekt som er enda mindre sanselig enn den forannevnte. Det finnes en sanselig frigjøring, det finnes en ikke-sanselig frigjøring og det finnes en frigjøring som er enda mindre sanselig enn den forannevnte.</p>
<p>Hva er sanselig glede, munker? Det er når du opplever vakre, tiltalende, behagelige og skjønne sanseinntrykk gjennom øyet og de andre sansene, sanseinntrykk som virker opphissende og som vekker lidenskaper. Gleder som oppstår gjennom disse fem sansenytelsene, er sanselige gleder, munker.</p>
<p>Hva er ikke-sanselig glede, munker? Det er når du isolerer deg både fra sansenytelser og fra usunne sinnstilstander og går inn i den første meditasjonstilstand,—den som fødes av ensomhet og inneholder både innledende og fastholdende tanker, glede og velvære,—og forblir i den. Og videre bringer du de innledende og fastholdende tanker til ro, og går inn i den andre meditasjonstilstand,—en indre fred og konsentrasjon av sinnet, som fødes av fordypelse og inneholder glede og velvære, men ikke de innledende eller fastholdende tanker,—og forblir i den. Dette er ikke-sanselig glede, munker.</p>
<p>Hva er en enda større ikke-sanselig glede, munker? Det er når du utsletter alle negative trekk i sinnet og ser at du blir befridd fra begjær, hat og vrangforestillinger. Den gleden som da oppstår, munker, er en enda større ikke-sanselig glede.</p>
<p>Hva er sanselig lykke, munker? Det er når du opplever vakre, tiltalende, behagelige og skjønne sanseinntrykk gjennom øyet og de andre sansene, sanseinntrykk som virker opphissende og som vekker lidenskaper. Lykken som oppstår gjennom disse fem sansenytelsene, er sanselig lykke, munker.</p>
<p>Hva er ikke-sanselig lykke, munker? Det er når du isolerer deg både fra sansenytelser og fra usunne sinnstilstander og går inn i den første meditasjonstilstand,—den som fødes av ensomhet og inneholder både innledende og fastholdende tanker, glede og velvære,—og forblir i den. Og videre bringer du de innledende og fastholdende tanker til ro, og går inn i den andre meditasjonstilstand,—en indre fred og konsentrasjon av sinnet, som fødes av fordypelse og inneholder glede og velvære, men ikke de innledende eller fastholdende tanker,—og forblir i den. Deretter søker du ikke lenger glede, men hvilte i likevekt. Med oppmerksomhet og klar forståelse føler du legemlig velvære og går inn i tredje meditasjonstilstand,—den som de edle omtaler slik: ‘Lykkelig lever den som er oppmerksom og som har likevekt i sinnet!'—og blir værende i den.</p>
<p>Hva er en enda større ikke-sanselig lykke, munker? Det er når du utsletter alle negative trekk i sinnet og ser at du blir befridd fra begjær, hat og vrangforestillinger. Den gleden som da oppstår, munker, er en enda større ikke-sanselig lykke.</p>
<p>Hva er sanselig sinnslikevekt, munker? Det er når du opplever vakre, tiltalende, behagelige og skjønne sanseinntrykk gjennom øyet og de andre sansene, sanseinntrykk som virker opphissende og som vekker lidenskaper. Dette er de fem sansenytelsene. Den sinnslikevekten som oppstår gjennom disse fem sansenytelsene, er sanselig sinnslikevekt, munker.</p>
<p>Hva er ikke-sanselig sinnslikevekt, munker? Det er når du isolerer deg både fra sansenytelser og fra usunne sinnstilstander og går inn i den første meditasjonstilstand,—den som fødes av ensomhet og inneholder både innledende og fastholdende tanker, glede og velvære,—og forblir i den. Og videre bringer du de innledende og fastholdende tanker til ro, og går inn i den andre meditasjonstilstand,—en indre fred og konsentrasjon av sinnet, som fødes av fordypelse og inneholder glede og velvære, men ikke de innledende eller fastholdende tanker,—og forblir i den. Deretter søker du ikke lenger glede, men hvilte i likevekt. Med oppmerksomhet og klar forståelse føler du legemlig velvære og går inn i tredje meditasjonstilstand,—den som de edle omtaler slik: ‘Lykkelig lever den som er oppmerksom og som har likevekt i sinnet!'—og blir værende i den. Så forlater du velvære og lidelse; du legger tidligere gleder og sorger bak deg og går inn i fjerde meditasjonstilstand,—den som kjennetegnes av den reneste oppmerksomhet og sinnslikevekt, uten verken behag eller ubehag,—og blir værende i den.</p>
<p>Hva er en enda større ikke-sanselig sinnslikevekt, munker? Det er når du utsletter alle negative trekk i sinnet og ser at du blir befridd fra begjær, hat og vrangforestillinger. Den sinnslikevekten som da oppstår, munker, er en enda større ikke-sanselig sinnslikevekt.</p>
<p>Hva er sanselig frigjøring, munker? Det er en frigjøring som er knyttet til sanseobjekter.</p>
<p>Hva er en ikke-sanselig frigjøring, munker? Det er en frigjøring som ikke er knyttet til sanseobjekter.</p>
<p>Hva er en enda større ikke-sanselig frigjøring, munker? Det er når du utsletter alle negative trekk i sinnet og ser at du blir befridd fra begjær, hat og vrangforestillinger. Den frigjøringen som da oppstår, munker, er en enda større ikke-sanselig frigjøring.</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
