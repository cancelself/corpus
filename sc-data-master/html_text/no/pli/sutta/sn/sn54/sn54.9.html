<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn54.9' lang='no'>
<header>
<ul>
<li class='nikaya'>Tekster fordelt etter tema</li>
<li class='vaggasamyutta'>Det store kapitlet</li>
<li class='samyutta'>Samtaler om oppmerksomhet på; pusten</li>
<li class='vagga'>Kapitlet om én ferdighet</li>
</ul>
<h1 class='sutta'>54.9. Vesali</h1>
</header>
<p><span class='evam'>Slik har jeg hørt det:</span></p>
<p>En gang da Mesteren var i Vesali, bodde han i huset med de spisse gavlene i Storskogen. Han snakket mye med munkene om det urene, roste det urene og roste meditasjon på det urene.</p>
<p>Så sa Mesteren:</p>
<p>«Nå vil jeg være alene en halv måned, munker. Ingen andre enn den som kommer med mat, skal komme bort til meg.»</p>
<p>«Ja vel, Mester,» svarte munkene og gjorde som Mesteren hadde sagt. Han fikk være alene, og det var bare han som kom med mat, som gikk bort til ham.</p>
<p>Disse munkene sa til hverandre at Mesteren hadde snakket mye om det urene, rost det urene og rost meditasjon på det urene. Derfor praktiserte de mange slags meditasjon på det urene. De bekymret seg over kroppen sin og følte skam og avsky over kroppen. Flere av dem tok livet av seg med kniv. En dag var det ti munker som tok livet sitt, en annen dag var det tjue, og en annen dag var det tretti som brukte kniven på seg selv.</p>
<p>Da den halve måneden var omme, reiste Mesteren seg fra sin ensomme meditasjon og henvendte seg til Ananda:</p>
<p>«Jeg synes det er færre munker her, Ananda?»</p>
<p>«Det er fordi du har snakket mye om det urene, Mester. Du har rost det urene og og rost meditasjon på det urene. Derfor praktiserte de mange slags meditasjon på det urene. De bekymret seg over kroppen sin og følte skam og avsky over kroppen. Flere av dem tok livet av seg med kniv. En dag var det ti munker som tok livet sitt, en annen dag var det tjue, og en annen dag var det tretti som brukte kniven på seg selv.»</p>
<p>«Be alle de munkene som lever i strøket her, om å komme sammen i forsamlingssalen, Ananda.»</p>
<p>«Ja vel, Mester, svarte Ananda og gjorde som han ble bedt om. Deretter gikk han til Mesteren og sa:</p>
<p>«Nå er munkene samlet, Mester. Nå kan du gjøre som du synes passer best.»</p>
<p>Mesteren gikk til forsamlingssalen og satte seg ned på den sitteplassen som sto klar for ham. Så sa han:</p>
<p>«Når konsentrasjonen om oppmerksomhet på pusten blir utviklet og praktisert, gir den fred og er vakker, perfekt i seg selv og fører til et godt liv. Den fører til at skadelige og usunne sinnstilstander forsvinner på flekken og faller til ro.</p>
<p>Det er som når støv og skitt fyker til værs i den siste sommermåneden, munker. Så kommer en stor regnsky før den egentlige regntida setter inn, og støvet og skitten legger seg på flekken og faller til ro.</p>
<p>På samme måte er det når konsentrasjonen om oppmerksomhet på pusten blir utviklet og praktisert, da gir den fred og er vakker, perfekt i seg selv og fører til et godt liv. Den fører til at skadelige og usunne sinnstilstander forsvinner på flekken og faller til ro. Og hvordan skal konsentrasjonen om oppmerksomhet på pusten bli utviklet og praktisert, slik at den gir fred og er vakker, perfekt i seg selv og fører til et godt liv, slik at den fører til at skadelige og usunne sinnstilstander forsvinner på flekken og faller til ro, munker?</p>
<p>Du går ut i skogen, under et tre eller i enerom og setter deg ned med korslagte bein. Du holder kroppen rak og fester oppmerksomheten framfor deg. Så retter du oppmerksomheten mot innånding og utånding. …</p>
<p>Du trener deg slik: Mens jeg puster ut og inn, ser jeg hvordan jeg kan slippe taket.</p>
<p>Når konsentrasjonen om oppmerksomhet på pusten blir utviklet og praktisert på denne måten, gir den fred og er vakker, perfekt i seg selv og fører til et godt liv. Den fører til at skadelige og usunne sinnstilstander forsvinner på flekken og faller til ro.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2019</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
