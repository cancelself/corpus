<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn51.14' lang='no'>
<header>
<ul>
<li class='nikaya'>Tekster fordelt etter tema</li>
<li class='vaggasamyutta'>Det store kapitlet</li>
<li class='samyutta'>Samtaler om grunnlagene for suksess</li>
<li class='vagga'>Kapitlet med palasset som ble rystet</li>
</ul>
<h1 class='sutta'>51.14. Moggallana</h1>
</header>
<p><span class='evam'>Slik har jeg hørt det:</span></p>
<p>En gang da Mesteren var i Savatthi, var han i Migaras mors paviljong i Østparken. På den tiden bodde det mange munker der i palassets første etasje. De var stolte, arrogante, vinglete og pratsomme, og praten gikk om løst og fast. De glemte å praktisere oppmerksomhet, de manglet klar forstand og konsentrasjon slik at tankene løp fra det ene til det andre som dukket opp i bevisstheten.</p>
<p>Mesteren henvendte seg til Moggallana den store og sa:</p>
<p>«Disse munkene som bor i første etasje, er stolte, arrogante, vinglete og pratsomme, og praten går om løst og fast. De glemmer å praktisere oppmerksomhet, de mangler klar forstand og konsentrasjon slik at tankene løper fra det ene til det andre som dukker opp i bevisstheten. Gå og gi dem en oppstrammer, Moggallana!»</p>
<p>«Ja vel, Mester,» svarte Moggallana. Han tok i bruk de grunnlagene for suksess som han hadde opparbeidet seg, og med stortåa fikk han hele palasset til å skjelve, vibrere og riste. Munkene fikk panikk og gåsehud, så de spratt opp og sto der forvirret.</p>
<p>«Dette er fantastisk, dette har vi aldri opplevd før!» sa de til hverandre. «Dette palasset ligger i ly for vinden, det har solide grunnmurer som er gravd dypt ned i bakken! Det skal ikke kunne skjelve slik! Og likevel skalv, vibrerte og ristet det!»</p>
<p>Så gikk disse munkene bort til Mesteren, og han spurte dem:</p>
<p>«Hvorfor står dere der med gåsehud og panikk, munker?»</p>
<p>«Dette er fantastisk, dette har vi aldri opplevd før!» svarte de. «Dette palasset ligger i ly for vinden, det har solide grunnmurer som er gravd dypt ned i bakken! Det skal ikke kunne skjelve slik! Og likevel skalv, vibrerte og ristet det!»</p>
<p>«Det var Moggallana som ville gi dere en oppstrammer, munker. Med stortåa fikk han hele palasset til å skjelve, vibrere og riste. Hva mener dere, munker? Hva var det han hadde utviklet og praktisert for å få slike usedvanlige krefter?»</p>
<p>«For oss har tingene sitt grunnlag i deg, Mester. Du er vår veileder og vår tilflukt. Det ville være fint om du kunne forklare dette for oss, så skal vi huske hva du sier!»</p>
<p>«Så hør godt etter, munker! Det er fordi munken Moggallana har utviklet og praktisert de fire grunnlagene for suksess at han har fått slike usedvanlige krefter. Hvilke fire? Moggallana har utviklet det grunnlaget for suksess som ligger i å anvende interesse, flid og konsentrasjon, munker, … det grunnlaget for suksess som ligger i å anvende viljestyrke, flid og konsentrasjon, … det grunnlaget for suksess som ligger i å konsentrere sinnet med flid og konsentrasjon, … det grunnlaget for suksess som ligger i å utforske fenomenene med flid og konsentrasjon, munker, når han tenker at min utforskning av dette skal ikke være altfor slapp og heller ikke altfor fanatisk, og han tenker at jeg vil ikke bare trekke meg inn i meg selv, men heller ikke la meg bli atspredt av ytre ting. Dermed er han oppmerksom på hva som er bak og hva som er foran, og tenker at slik det er foran, er det bak, og slik det er bak, er det foran. Slik det er oppe, er det nede, og slik det er nede, er det oppe. Slik det er om dagen, er det om natten, og slik det er om natten, er det om dagen. På den måten åpner han sinnet slik at alle hindringer blir fjernet og han lar lyset slippe til. Dette er de fire grunnlagene for suksess som Moggallana har utviklet og praktisert for å få slike usedvanlige krefter.</p>
<p>Når Moggallana utvikler og praktiserer de fire grunnlagene for suksess på denne måten, oppnår han flere paranormale ferdigheter. Fra å være én gjør han seg til mange, og fra å være mange gjør han seg til én. … Han ser og forstår hvordan gode og onde, stygge og vakre, lykkelige og ulykkelige, alle tar konsekvensene av sine egne handlinger.</p>
<p>Når Moggallana har utviklet og praktisert de fire grunnlagene for suksess, har han utryddet sine negative tendenser i sinnet og blitt fri fra dem, han har oppnådd frihet i sinnet gjennom visdom, og han innser og realiserer denne friheten her og nå og blir værende i den.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2019</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
