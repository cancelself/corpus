<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn51.20' lang='no'>
<header>
<ul>
<li class='nikaya'>Tekster fordelt etter tema</li>
<li class='vaggasamyutta'>Det store kapitlet</li>
<li class='samyutta'>Samtaler om grunnlagene for suksess</li>
<li class='vagga'>Kapitlet med palasset som ble rystet</li>
</ul>
<h1 class='sutta'>51.20. Analyse</h1>
</header>
<p>«Når de fire grunnlagene for suksess blir utviklet og praktisert, gir de store frukter og store fordeler, munker.</p>
<p>Hvordan utvikler og praktiserer man de fire grunnlagene for suksess slik at de gir store frukter og store fordeler, munker? Det er når en munk utvikler det grunnlaget for suksess som ligger i å anvende interesse, flid og konsentrasjon, munker, når han tenker at min interesse for dette skal ikke være altfor slapp og heller ikke altfor fanatisk, og han tenker at jeg vil ikke bare trekke meg inn i meg selv, men heller ikke la meg bli atspredt av ytre ting. Dermed er han oppmerksom på hva som er bak og hva som er foran, og tenker at slik det er foran, er det bak, og slik det er bak, er det foran. Slik det er oppe, er det nede, og slik det er nede, er det oppe. Slik det er om dagen, er det om natten, og slik det er om natten, er det om dagen. På den måten åpner han sinnet slik at alle hindringer blir fjernet og han lar lyset slippe til.</p>
<p>Det er når en munk utvikler det grunnlaget for suksess som ligger i å anvende viljestyrke, flid og konsentrasjon, … det grunnlaget for suksess som ligger i å konsentrere sinnet med flid og konsentrasjon, … det grunnlaget for suksess som ligger i å utforske fenomenene med flid og konsentrasjon, munker, når han tenker at min utforskning av dette skal ikke være altfor slapp og heller ikke altfor fanatisk, og han tenker at jeg vil ikke bare trekke meg inn i meg selv, men heller ikke la meg bli atspredt av ytre ting. Dermed er han oppmerksom på hva som er bak og hva som er foran, og tenker at slik det er foran, er det bak, og slik det er bak, er det foran. Slik det er oppe, er det nede, og slik det er nede, er det oppe. Slik det er om dagen, er det om natten, og slik det er om natten, er det om dagen. På den måten åpner han sinnet slik at alle hindringer blir fjernet og han lar lyset slippe til.</p>
<p>Hva vil det si at interessen er altfor slapp, munker? Det vil si at interessen er preget av latskap og knyttet til latskap. Dette kalles en altfor slapp interesse.</p>
<p>Hva vil det si at interessen er altfor fanatisk? Det vil si at interessen er preget av overspenthet og knyttet til overspenthet. Dette kalles en altfor fanatisk interesse.</p>
<p>Hva vil det si at interessen er trukket inn i deg selv? Det vil si at interessen er preget av sløvhet og treghet og knyttet til sløvhet og treghet. Dette kalles en interesse som er trukket inn i det selv.</p>
<p>Hva vil det si at interessen blir atspredt av ytre ting? Det vil si at interessen blir distrahert og forstyrret av ytre sansestimulanser. Dette kalles en interesse som blir atspredt av ytre ting.</p>
<p>Hva vil det si at munken er oppmerksom på hva som er bak og hva som er foran, og tenker at slik det er foran, er det bak, og slik det er bak, er det foran? Det vil si at oppmerksomheten på hva som er bak og hva som er foran, er klart oppfattet, vel gjennomtenkt, klart befestet og noe som er grundig gjennomtrengt av innsikt. På denne måten er munken oppmerksom på hva som er bak og hva som er foran.</p>
<p>Hva menes med at slik det er oppe, er det nede, og slik det er nede, er det oppe? Det er når munken betrakter nettopp denne kroppen fra fotsålene til hårspissene og ned igjen, omgitt av huden, fylt av mange slags urenheter: I denne kroppen er det hodehår, kroppshår, negler, tenner, hud, kjøtt, sener, knokler, beinmarg, nyrer, hjerte, lever, mellomgolv, milt, lunger, tarmer, spiserør, magesekk, ekskrementer, galle, slim, puss, blod, svette, fett, tårer, vevsvæske, spytt, snørr, leddvæske og urin. Det er dette som menes med at slik det er oppe, er det nede, og slik det er nede, er det oppe.</p>
<p>Hva menes med at slik det er om dagen, er det om natten, og slik det er om natten, er det om dagen? Det vil si at munken bruker de samme metoder, kriterier og kjennetegn til å utvikle det grunnlaget for suksess som ligger i å anvende interesse, flid og konsentrasjon om dagen som han gjør om natten, og han bruker de samme metoder, kriterier og kjennetegn til å utvikle det grunnlaget for suksess som ligger i å anvende interesse, flid og konsentrasjon om natten som han gjør om dagen. Det er dette som menes med at slik det er om dagen, er det om natten, og slik det er om natten, er det om dagen.</p>
<p>Hva er det som menes med at munken åpner sinnet slik at alle hindringer blir fjernet og han lar lyset slippe til, munker? Det er når munken er klart bevisst på lyset, slik at bevisstheten om dagslys blir tatt godt vare på. Det er dette som menes med at munken åpner sinnet slik at alle hindringer blir fjernet og han lar lyset slippe til.</p>
<p>Hva vil det si at viljestyrken er altfor slapp, munker? (Som over, med viljestyrke for interesse.)</p>
<p>Hva vil det si at konsentrasjonen av sinnet er altfor slapp, munker? (Som over, med konsentrasjon av sinnet for interesse.)</p>
<p>Hva vil det si at utforskningen av fenomenene er altfor slapp, munker? (Som over, med utforskningen av fenomenene for interesse.)</p>
<p>Når munken utvikler og praktiserer de fire grunnlagene for suksess på denne måten, oppnår han flere paranormale ferdigheter. Fra å være én gjør han seg til mange, og fra å være mange gjør han seg til én. Han gjør seg usynlig og kommer til syne igjen. Han går like uhindret gjennom vegger og murer som om de skulle være luft. Han dykker ned i jorden og kommer opp igjen som om det skulle være vann. Han går på vannet uten å synke nedi, som om det skulle være fast grunn. Med korslagte bein ferdes han gjennom luften som fuglen på vingene. Han berører og stryker over sola og månen med handa si, enda så mektige og veldige de er, og han ferdes i sitt legeme helt opp til Brahmas verden.</p>
<p>En munk som utvikler og praktiserer disse fire grunnlagene for suksess på denne måten, vil gjøre ende på alle negative tendenser i sinnet, og han vil her og nå oppleve at han ved egen innsikt oppnår en frigjøring av sinnet gjennom visdom, og denne vil han gå inn på og bli værende i.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2019</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
