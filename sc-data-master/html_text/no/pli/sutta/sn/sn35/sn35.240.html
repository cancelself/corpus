<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn35.240' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Om de seks sansefelter</li>
<li class='vagga'>Kapitlet om slangen</li>
</ul>
<h1>35.240. Lignelsen om skilpadda</h1>
</header>
<p>«Det var en gang ei skilpadde med kraftig skall som lette etter mat langs en elvebredd. Samtidig gikk det også en sjakal og lette etter mat der. Skilpadda fikk øye på sjakalen allerede på langt hold og så at den var på jakt etter mat. Derfor trakk den hodet og de fire beina inn under skallet sitt og ble liggende stille uten å si noe. Sjakalen hadde også fått øye på skilpadda, så den gikk bort til den, lusket rundt den og tenkte at så snart skilpadda stakk et av lemmene ut fra skallet, skulle den gripe fatt i det og spise det. Men skilpadda stakk ikke noe som helst ut fra skallet, så til slutt ga sjakalen opp og gikk sin vei, siden den ikke fant noen åpning.</p>
<p>På samme måte lusker den onde Mara stadig rundt og ser om han kan finne noen åpning:</p>
<p>‘Kanskje jeg kan finne en åpning hos en av dem gjennom øyet … øret … nesa … tunga … kroppen … sinnet?’</p>
<p>Derfor bør dere vokte sanseportene deres hele tiden, munker. Når du ser en synlig form med øyet ditt, griper du ikke etter helheten som objekt og heller ikke etter de enkelte detaljer. Ettersom dårlige og usunne tendenser som begjær og avsmak kan komme til å influere en som ikke vokter på synssansen sin, går du inn for å passe på den. Du vokter synssansen din vel, og passer godt på. Og likedan når du hører en lyd med øret ditt, eller fornemmer en duft med nesa, eller kjenner en smak på tunga, eller føler en berøring mot kroppen, eller når du fornemmer en ide med sinnet, da griper du ikke etter helheten som objekt og heller ikke etter de enkelte detaljer. Ettersom dårlige og usunne tendenser som begjær og avsmak kan komme til å influere en som ikke vokter på sinnssansen sin, går du inn for å passe på den. Du vokter sinnssansen din vel, og passer godt på. Og siden dere vokter sanseportene deres, gir også Mara opp og går sin vei, siden han ikke finner noen åpning – som i lignelsen om skilpadda og sjakalen.</p>
<blockquote class='gatha'>
<p>Slik skilpadda samler sine lemmer under skallet<br>
bør munken samle sine tanker.<br>
Ubundet og uten å skade noen som helst<br>
finner han ro i sinnet og snakker ikke vondt om noen.»</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
