<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn35.28' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Om de seks sansefelter</li>
<li class='vagga'>Kapitlet om alt</li>
</ul>
<h1>35.28. Alt brenner</h1>
</header>
<p>En gang da Mesteren var på Gayatoppen ved Gaya sammen med tusen munker, henvendte han seg til munkene og sa:</p>
<p>«Alt brenner, munker. Og hva er alt dette som brenner?</p>
<p>Øyet brenner, munker. De synlige formene brenner, synsbevisstheten brenner, synspersepsjonen brenner, og alle de gode, vonde eller nøytrale følelsene som oppstår som følge av synspersepsjon, de brenner også, munker. Men hva brenner de med? De brenner med lidenskapenes, hatets og dumhetens ild. Og de brenner med sorgens, klagenes, smertenes, tungsinnets og mismotets ild, sier jeg.</p>
<p>Øret brenner, munker. Lydene brenner, hørselsbevisstheten brenner, hørselspersepsjonen brenner, og alle de gode, vonde eller nøytrale følelsene som oppstår som følge av hørselspersepsjon, de brenner også, munker. Men hva brenner de med? De brenner med lidenskapenes, hatets og dumhetens ild. Og de brenner med sorgens, klagenes, smertenes, tungsinnets og mismotets ild, sier jeg.</p>
<p>Nesa brenner, munker. Duftene brenner, luktebevisstheten brenner, luktepersepsjonen brenner, og alle de gode, vonde eller nøytrale følelsene som oppstår som følge av luktepersepsjon, de brenner også, munker. Men hva brenner de med? De brenner med lidenskapenes, hatets og dumhetens ild. Og de brenner med sorgens, klagenes, smertenes, tungsinnets og mismotets ild, sier jeg.</p>
<p>Tunga brenner, munker. Smaksinntrykkene brenner, smaksbevisstheten brenner, smakspersepsjonen brenner, og alle de gode, vonde eller nøytrale følelsene som oppstår som følge av smakspersepsjon, de brenner også, munker. Men hva brenner de med? De brenner med lidenskapenes, hatets og dumhetens ild. Og de brenner med sorgens, klagenes, smertenes, tungsinnets og mismotets ild, sier jeg.</p>
<p>Kroppen brenner, munker. Berøringene brenner, berøringsbevisstheten brenner, berøringspersepsjonen brenner, og alle de gode, vonde eller nøytrale følelsene som oppstår som følge av berøringspersepsjon, de brenner også, munker. Men hva brenner de med? De brenner med lidenskapenes, hatets og dumhetens ild. Og de brenner med sorgens, klagenes, smertenes, tungsinnets og mismotets ild, sier jeg.</p>
<p>Sinnet brenner, munker. Tankeobjektene brenner, tankebevisstheten brenner, tankepersepsjonen brenner, og alle de gode, vonde eller nøytrale følelsene som oppstår som følge av tankepersepsjon, de brenner også, munker. Men hva brenner de med? De brenner med lidenskapenes, hatets og dumhetens ild. Og de brenner med sorgens, klagenes, smertenes, tungsinnets og mismotets ild, sier jeg.</p>
<p>Når den edles elev har lært mye og sett hvordan dette forholder seg, binder han seg ikke lenger til synssansen eller til det han ser, munker, og heller ikke til synsbevisstheten, synspersepsjonen eller til de gode, vonde eller nøytrale følelsene som oppstår som følge av synspersepsjon. Han binder seg heller ikke lenger til hørsel og lyder … nese og dufter … tunge og smak … kropp og berøring … sinn og tankeobjekter, munker, og heller ikke til tankebevisstheten, tankepersepsjonen eller til de gode, vonde eller nøytrale følelsene som oppstår som følge av tankepersepsjon.</p>
<p>Når han ikke binder seg til noe av dette lenger, kjølner lidenskapene, og når lidenskapene kjølner, blir han fri. Med friheten følger erkjennelse av frihet, og han vet at det ikke oppstår noe nytt, fullført er det opphøyde liv, gjort er det som skulle gjøres og det blir ikke mer etter dette.»</p>
<p>Slik talte Mesteren, og glade til sinns tok munkene imot ordene hans. Mens Mesteren ga disse forklaringene, ble alle de tusen munkenes sinn befridd fra alle forurensninger.</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
