<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn35.238' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Om de seks sansefelter</li>
<li class='vagga'>Kapitlet om slangen</li>
</ul>
<h1>35.238. Lignelsen om slangene</h1>
</header>
<p>«Tenk dere fire ildsprutende og uhyre giftige slanger, munker. Så kommer det en mann som gjerne vil leve og som ikke vil dø. Han vil ha det godt og avskyr smerter. Så sier noen til ham:</p>
<p>‘Disse fire slangene er ildsprutende og uhyre giftige, min gode mann. Til bestemte tider må de vekkes, bades og fores, og til bestemte tider må de legges for å sove. Hvis en av disse slangene blir sint på deg, kommer du til å dø eller lide fryktelige smerter. Så hva vil du gjøre nå, min gode mann?’</p>
<p>Mannen blir redd for de fire ildsprutende og uhyre giftige slangene og prøver å rømme i den ene og den andre retningen. Men da sier de til ham:</p>
<p>‘Det er fem mordere som følger i sporet ditt overalt, og de er fast bestemt på å drepe deg så snart de får se deg. Så hva vil du gjøre nå, min gode mann?’</p>
<p>Mannen er redd for de fire ildsprutende og uhyre giftige slangene, og han blir redd for de fem morderne og prøver å rømme i den ene og den andre retningen. Men da sier de til ham:</p>
<p>«Det kommer en sjette mann etter deg, en morderisk innbruddstyv som vekter med sverdet og følger i sporet ditt overalt, og han er fast bestemt på å drepe deg så snart han får se deg. Så hva vil du gjøre nå, min gode mann?’</p>
<p>Mannen er redd for de fire ildsprutende og uhyre giftige slangene, han er redd for de fem morderne, han blir redd for den morderiske innbruddstyven som fekter med sverdet, og han prøver å rømme i den ene og den andre retningen. Han får øye på en tom landsby. Alle husene han ser inn i, står tomme, og det er helt tomt der. Så han prøver å gjemme seg der inne. Men da sier de til ham:</p>
<p>‘Det kommer en flokk røvere for å plyndre denne landsbyen. Så hva vil du nå gjøre, min gode mann?’</p>
<p>Mannen er redd for de fire ildsprutende og uhyre giftige slangene, han er redd for de fem morderne, han er redd for den morderiske innbruddstyven som fekter med sverdet, og han blir redd for røverne, så han prøver å rømme i den ene og den andre retningen. Da får han øye på en stor sjø. Han ser at på denne bredden er det mange redsler og farer, men på den andre siden av sjøen er det trygt og fredelig. Men han har ikke noen båt, og det går ikke noen bru over vannet. Han tar et overblikk over situasjonen, og tenker som så: ‘Enn om jeg samlet sammen noen kvister, greiner og blader, og surret det sammen med siv og laget en flåte? Så kunne jeg legge meg på flåten og kave meg over med hender og føtter til jeg var trygt i land på den andre sida!’ Som tenkt, så gjort. Han surrer sammen en flåte og kaver seg over til tryggheten. Nå har brahmanen nådd fram til den andre bredden og står trygt på fast grunn.</p>
<p>Denne lignelsen har jeg laget for å illustrere meningen, munker. Og meningen er denne:</p>
<p>De fire ildsprutende og uhyre giftige slangene står for de fire grunnelementene, som er jordelementet, vannelementet, ildelementet og vindelementet.</p>
<p>De fem morderne står for de fem involveringsgruppene, som er primærsanseinntrykksinvolveringsgruppen, følelseinvolveringsgruppen, identifikasjonsinvolveringsgruppen, reaksjonsinvolveringsgruppen og bevissthetsinvolveringsgruppen.</p>
<p>Sjettemann, den morderiske innbruddstyven som fekter med sverdet, står for nytelse og lidenskap.</p>
<p>Den tomme landsbyen står for de seks indre sansefeltene. For hvis en lærd, klok og intelligent mann undersøker dem og begynner med øyet, viser det seg at de er tomme, at det ikke er noe der. Det samme finner han om han begynner med øret, nesa, tunga, kroppen eller sinnet. De er tomme, det er ikke noe der.</p>
<p>Røverflokken står for de seks ytre sansefeltene. For øyet blir ødelagt av tiltalende synlige former, øret blir ødelagt av tiltalende lyder, nesa blir ødelagt av tiltalende dufter, tunga blir ødelagt av tiltalende smaksinntrykk, kroppen blir ødelagt av tiltalende berøringer og sinnet blir ødelagt av tiltalende ideer.</p>
<p>Den store sjøen står for de fire flodbølgene av nytelser, tilblivelse, teorier og uvitenhet.</p>
<p>Denne bredden med mange redsler og farer står for personligheten, og den andre bredden der det er trygt og fredelig, står for nibbana.</p>
<p>Flåten står for den edle åttedelte veien som består av rett syn, rett hensikt, rett tale, rett handling, rett levevei, rett bestrebelse, rett oppmerksomhet og rett konsentrasjon.</p>
<p>Å kave seg fram med hender og føtter står for energisk innsatsvilje.</p>
<p>Når brahmanen har nådd fram til den andre bredden og står trygt på fast grunn, står dette for at han er blitt en arahant.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
