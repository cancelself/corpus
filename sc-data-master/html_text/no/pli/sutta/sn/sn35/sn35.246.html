<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn35.246' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Om de seks sansefelter</li>
<li class='vagga'>Kapitlet om slangen</li>
</ul>
<h1>35.246. Lignelsen om harpen og tonen</h1>
</header>
<p>«Hvis det oppstår begjær, lidenskap, hat, vrangforestillinger eller motvilje i sinnet til en munk eller nonne som en følge av synlige former, lyder, dufter, smaksinntrykk, berøringer eller ideer, bør han eller hun vise det bort, for det fører inn på en vei som er farlig, skummel, skadelig, en jungelvei full av torner, en blindvei og avvei som fører til problemer. Det er bare dårlige mennesker som følger denne veien. Gode mennesker holder seg unna den.</p>
<p>Det er som en kornåker der kornet er modent, munker, men der vaktmannen er lat. Så kommer ei ku ut i åkeren og får lyst på kornet. Den spiser og spiser som i en eneste rus, til den er stappmett. På samme måte vil en vanlig person som ikke har lært noe, velte seg i de fem sansenytelsene som i en eneste rus, uten å være påpasselig.</p>
<p>Det er som en kornåker der kornet er modent, munker, men der vaktmannen er påpasselig. Så kommer ei ku ut i åkeren og får lyst på kornet. Vaktmannen tar et fast grep om mulen og hodet på den, og så lar han den få en omgang med kjeppen før han fører den ut av åkeren. Det samme skjer neste gang kua prøver seg, og likeså tredje gang den kommer. Så uansett om denne kua senere kommer til å streife omkring i landsbyen eller skogen, uansett om den står eller ligger, så kommer den ikke til å gå ut i kornåkeren mer, for den husker kjeppen. På samme måte er det med munken. Selv om sinnet hans blir aldri så sterkt berørt av de seks sanseinntrykkene, vil han stå fast i sitt indre, og han finner ro og konsentrasjon.</p>
<p>Tenk dere en konge som aldri før har hørt lyden av en harpe, munker. Men så får han høre noen spille på harpe, og sier:</p>
<p>‘Hvor kommer disse vakre tonene fra? De er så henrivende skjønne og deilige!’</p>
<p>‘Disse vakre tonene kommer fra en harpe, herre konge,’ sier noen til ham.</p>
<p>‘Så gå og hent den harpen til meg,’ sier kongen.</p>
<p>De henter harpen til ham, og sier:</p>
<p>‘Her er harpen, herre konge. Det var denne som disse vakre tonene kom fra.’</p>
<p>‘Men det var da ikke den tingen der jeg vil ha!’ utbrøt kongen. ‘Hent tonene til meg!’</p>
<p>‘Denne harpen er sammensatt av mange forskjellige deler, herre konge,’ sier de til ham. ‘Se, her er kroppen, klangbunnen, halsen, strengene og stemmeskruene. Når en dyktig musiker spiller på harpen, er alle disse delene med på å skape tonen.’</p>
<p>Da grep kongen harpen og knuste den til pinneved. Han kastet flisene på ilden og strødde til slutt asken ut i elven.</p>
<p>‘Denne harpen, hva det nå kan ha vært dere omtalte med et slikt ord, var sannelig en skrøpelig ting,’ sa kongen. ‘Den var jo bare til å narre folk med!’</p>
<p>Slik er det også når du undersøker kroppen, følelsene, identifikasjonene, reaksjonene og den skjelnende bevisstheten så grundig som overhodet mulig. Da finner du ikke noe ‘jeg’, ‘mitt’ eller ‘jeg er’ i noe av dette.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
