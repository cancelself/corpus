<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn35.245' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Om de seks sansefelter</li>
<li class='vagga'>Kapitlet om slangen</li>
</ul>
<h1>35.245. Lignelsen om kimsukatreet</h1>
</header>
<p>En munk gikk bort til en annen munk og spurte:</p>
<p>«Hva vil det si at en munk har en helt ren innsikt, min venn?»</p>
<p>«Det er når munken ser som det er hvordan de seks sansefeltene oppstår og går til grunne, min venn. Da har han en helt ren innsikt.»</p>
<p>Men munken var ikke fornøyd med svaret, så han gikk bort til en annen munk og spurte:</p>
<p>«Hva vil det si at en munk har en helt ren innsikt, min venn?»</p>
<p>«Det er når munken ser som det er hvordan de fem gruppene av personlighetsfaktorer oppstår og går til grunne, min venn. Da har han en helt ren innsikt.»</p>
<p>Men munken var ikke fornøyd med svaret heller, så han gikk bort til en annen munk og stilte ham samme spørsmål. Han fikk dette svaret:</p>
<p>«Det er når munken ser som det er hvordan de fire grunnegenskapene oppstår og går til grunne, min venn. Da har han en helt ren innsikt.»</p>
<p>Men munken var fortsatt ikke fornøyd med svaret, så han gikk bort til en annen munk og stilte ham samme spørsmål. Den andre svarte:</p>
<p>«Det er når munken ser som det er at alt som er av en slik natur at det blir til, også er av en slik natur at det tar slutt, min venn. Da har han en helt ren innsikt.»</p>
<p>Men munken var fortsatt ikke fornøyd med svaret, så han gikk bort til Mesteren og fortalte ham om hvordan han hadde stilt samme spørsmål til flere munker og hva de hadde svart på spørsmålet hans.</p>
<p>«Men jeg er ikke helt fornøyd med noen av svarene, så derfor har jeg kommet til deg, Mester. Hva vil det si at en munk har helt ren innsikt, Mester?»</p>
<p>«Det som når en mann aldri har sett et kimsukatre, munk. Han går bort til en annen munk som har sett dette treet og spør ham hvordan et kimsukatre ser ut. Den andre svarer da kanskje:</p>
<p>‘Det er svart, min venn. Det ser ut som en forbrent stubbe.’</p>
<p>Dermed forestiller han seg et kimsukatre slik denne mannen har sett det. Men etter en tid blir han ikke fornøyd med det svaret han fikk, så han går bort til en annen og spør hvordan et kimsukatre ser ut. Og denne svarer:</p>
<p>‘Det er rødt, min venn. Det ser ut som et kjøttstykke.’</p>
<p>Dermed forestiller han seg et kimsukatre slik denne mannen har sett det. Men etter en tid blir han ikke fornøyd med det svaret han fikk, så han går bort til en annen og spør hvordan et kimsukatre ser ut. Og denne svarer:</p>
<p>‘Et kimsukatre er uten bark, min venn, og det har bristeferdige skudd som en akasie.’</p>
<p>Dermed forestiller han seg et kimsukatre slik denne mannen har sett det. Men etter en tid blir han ikke fornøyd med det svaret han fikk, så han går bort til en annen og spør hvordan et kimsukatre ser ut. Og denne svarer:</p>
<p>‘Det har tett løvverk og gir god skygge, min venn, akkurat som et fikentre.’</p>
<p>Dermed forestiller han seg et kimsukatre slik denne mannen har sett det. Disse gode menneskene har forklart saken slik hver av dem har sett den med sin rene innsikt.</p>
<p>Tenk deg en av kongens grensefestninger, munk, med kraftige voller og murer, og med seks porter i solide porthvelvinger. I hver port står det en våken, intelligent og påpasselig portvakt som skal holde fremmede ute og bare slippe inn kjente. Så ankommer det et par ilbud fra øst og spør portvakten: ‘Hvor er festningskommandanten?’ ‘Han holder til ved torget der fire veier møtes midt inn i festningen, mine herrer,’ svarer han. Dermed finner ilbudene fram til kommandanten, avleverer sitt sannferdige budskap og vender deretter tilbake den veien de kom.</p>
<p>Det kommer også et par ilbud fra vest, fra nord og fra sør, og spør portvakten: ‘Hvor er festningskommandanten?’ ‘Han holder til ved torget der fire veier møtes midt inn i festningen, mine herrer,’ svarer han. Dermed finner ilbudene fram til kommandanten, avleverer sitt sannferdige budskap og vender deretter tilbake den veien de kom.</p>
<p>Denne lignelsen har jeg laget for å gjøre meningen klarere, munk. Og forklaringen på den er slik:</p>
<p>‘Festningen’ står for nettopp denne kroppen, munk, som er sammensatt av de fire grunnelementer, født av mor og far, næret av ris og velling, og i følge sin natur utsatt for forandring, forfall, nedsliting, oppløsning og ødeleggelse.</p>
<p>‘Seks porter’ står for de seks indre sansefunksjonene.</p>
<p>‘Et par ilbud’ står for sinnsro og analytisk innsikt.</p>
<p>‘Festningskommandanten’ står for bevisstheten.</p>
<p>‘Torget der fire veier møtes midt inne i festningen’ står for de fire grunnelementene, som er jordelementet, vannelementet, ildelementet og vindelementet.</p>
<p>‘Det sannferdige budskapet’ står for nibbana.</p>
<p>‘Den veien de kom’ står for den edle åttedelte vei, som er rett syn, rett beslutning, rett tale, rett handling, rett levevei, rett bestrebelse, rett oppmerksomhet og rett konsentrasjon.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
