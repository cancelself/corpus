<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn35.229' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Om de seks sansefelter</li>
<li class='vagga'>Kapitlet om havet</li>
</ul>
<h1>35.229. Den andre teksten om havet</h1>
</header>
<p>«Havet, munker, havet! Vanlige mennesker som ikke har lært noe, snakker om havet, men ikke på samme måte som vi omtaler havet i den edles læresystem. Når de snakker om havet, tenker de på en stor ansamling av vann.</p>
<p>Det finnes tiltalende former som øyet kan se, som er tiltrekkende, tillokkende, innbydende, behagelige og fristende, munker. Dette kalles hav i den edles disiplin. De fleste i denne verden med dens guder, djevler, brahmaner, filosofer, fyrster og andre mennesker har sunket ned i det og sitter fast i det som i en floke, som i et garnvase og som i et sammensurium av siv og gras, slik at de ikke makter å komme seg løs, men havner i ulykke og elendighet.</p>
<p>Det finnes tiltalende lyder som øret kan høre … dufter … smaksinntrykk … berøringer … tanker som sinnet kan tenke, som er tiltrekkende, tillokkende, innbydende, behagelige og fristende, munker. Dette kalles hav i den edles disiplin. De fleste i denne verden med dens guder, djevler, brahmaner, filosofer, fyrster og andre mennesker har sunket ned i det og sitter fast i det som i en floke, som i et garnvase og som i et sammensurium av siv og gras, slik at de ikke makter å komme seg løs, men havner i ulykke og elendighet.»</p>
<p>Slik talte Mesteren, og han la til dette verset:</p>
<blockquote class='gatha'>
<p>«Den som har kvittet seg med lidenskap,<br>
hat og vrangforestillinger,<br>
har krysset dette farlige havet<br>
med alle dets bølger, uhyrer og monstre.<br>
Han er fri for bindinger og har beseiret døden.<br>
Han har lagt misnøyen bak seg og skaper ikke noen ny.<br>
Han har nådd målet og vender ikke tilbake.<br>
Dødens fyrste bare ser forvirret på ham, sier jeg.»</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
