<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn35.241' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Om de seks sansefelter</li>
<li class='vagga'>Kapitlet om slangen</li>
</ul>
<h1>35.241. Den første lignelsen om trestammen</h1>
</header>
<p>En gang da Mesteren var i Kosambi ved bredden av elva Ganges, fikk han se en stor trestamme som drev nedover med strømmen. Da han så den, sa han til munkene:</p>
<p>«Ser dere den store trestammen som driver der med strømmen, munker?»</p>
<p>«Ja, Mester. Det gjør vi.»</p>
<p>«Hvis denne trestammen ikke setter seg fast på denne bredden og heller ikke på den andre bredden, hvis den ikke synker midt ute i elva, hvis den ikke går på grunn, hvis ingen mennesker tar den og heller ikke noen ikke-mennesker tar den, hvis den ikke går seg fast i en virvelstrøm og hvis den ikke råtner fra innsiden av, kommer den til å drive ut i havet, for den har kurs mot havet og føres mot havet. Og hvorfor? Jo, fordi Ganges renner ut i havet, den har kurs mot havet og føres mot havet.</p>
<p>Slik er det med dere også, munker. Hvis dere ikke setter dere fast på denne bredden og heller ikke på den andre bredden, hvis dere ikke synker midt ute i elva, hvis dere ikke går på grunn, hvis ingen mennesker tar dere og heller ikke noen ikke-mennesker tar dere, hvis dere ikke går dere fast i en virvelstrøm og hvis dere ikke råtner fra innsiden av, kommer dere til å drive ut i nibbana, for dere har kurs mot nibbana og føres mot nibbana. Og hvorfor? Jo, fordi dere renner ut i nibbana, dere har kurs mot nibbana og føres mot nibbana.»</p>
<p>Da Mesteren hadde sagt dette, spurte en av munkene:</p>
<p>«Men hva er denne bredden og hva er den andre bredden, Mester? Hva vil det si å synke midt ute i elva? Hva vil det si å gå på grunn? Hva vil det si at mennesker eller ikke-mennesker tar oss? Hva vil det si å så seg fast i en virvelstrøm og hva vil det si å råtne fra innsiden av?»</p>
<p>«Den andre bredden står for de seks indre sansefeltene, munk, og den andre bredden står for de seks ytre sansefeltene. Å synke midt ute i elva står for nytelser og lidenskap. Å gå på grunn står for å være stolt over ‘jeg er’.</p>
<p>Hva vil det si å bli grepet av mennesker, munk? Det er når man involverer seg i samfunnet, når man gleder seg og sørger sammen med andre, når man er glad med de glade og lider med dem som lider, når man blander seg inn i alle slags prosjekter. Dette er å bli grepet av mennesker.</p>
<p>Hva vil det si å bli grepet av ikke-mennesker, munk? Det er når man lever det opphøyde liv i håp om å bli gjenfødt blant gudene, når man håper at ved å praktisere det opphøyde liv eller ved å overholde visse løfter, ved å praktisere visse ritualer eller askese skal bli gjenfødt som en eller annen gud. Dette er å bli grepet av ikke-mennesker.</p>
<p>Å bli grepet av en virvelstrøm står for de fem formene for sanselige nytelser.</p>
<p>Hva vil det si å råtne fra innsiden av, munk? Det er når en som er umoralsk og henfallen til ondskap og urene handlinger, begår sine ugjerninger i det skjulte. Han later som om han er en munk, men er ingen munk. Han later som om han lever det opphøyde liv, men lever ikke noe opphøyd liv. Han er råtten innvending, full av begjær og har en dårlig karakter. Dette er å råtne fra innsiden av.»</p>
<p>Mens Mesteren sa dette, sto gjeteren Nanda i nærheten og hørte på ham. Så utbrøt han:</p>
<p>«Jeg sitter ikke fast på denne bredden og heller ikke på den andre bredden, Mester. Jeg skal ikke synke midt ute i elva og jeg skal ikke gå på grunn. Ingen mennesker eller ikke-mennesker skal ta meg, jeg skal ikke gå meg fast i en virvelstrøm og jeg skal ikke råtne fra innsiden av. Vær så snill å gi meg utgang og opptak <span class='add'>(lavere og høyere munkeordinasjon)</span>, Mester!»</p>
<p>«Så før kuene hjem til dem som eier dem, Nanda.»</p>
<p>«De kommer til å gå hjem av seg selv, for de lengter etter kalvene sine, Mester.»</p>
<p>«Bare før kuene hjem til dem som eier dem.»</p>
<p>Nanda gjorde som han ble bedt om. Så gikk han tilbake til Mesteren og sa at han hadde ført kuene hjem.</p>
<p>«Vær så snill å gi meg utgang og opptak, Mester!»</p>
<p>Gjeteren Nanda fikk utgang og opptak av Mesteren. Straks etter at han var blitt ordinert, trakk Nanda seg tilbake i ensomhet og satte alle krefter inn, energisk og uten å nøle. Ikke lenge etter fullførte han den høyere trening, den som unge menn av god familie med rette forlater hjemmet og går ut i hjemløsheten for. Han innså selv og erkjente direkte: Nå oppstår det ikke noe nytt, treningsveien er vandret til ende, gjort er det som skulle gjøres og det er ikke noe mer som gjenstår.</p>
<p>Dette forsto han fullt ut, og tok konsekvensene av sin erkjennelse. Og nå var Nanda en arahant.</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
