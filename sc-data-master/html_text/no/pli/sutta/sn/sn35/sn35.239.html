<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn35.239' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Om de seks sansefelter</li>
<li class='vagga'>Kapitlet om slangen</li>
</ul>
<h1>35.239. Lignelsen om vogna</h1>
</header>
<p>«Når en munk besitter tre egenskaper, har han et sterkt grunnlag for å utslette negative tendenser i sinnet og leve lykkelig her og nå, munker. Hvilke tre? Han vokter sine sanseporter, han spiser med måte og han går inn for å holde seg våken.</p>
<p>Hvordan vokter munken sine sanseporter? Når han ser en synlig form med øyet sitt, griper han ikke etter helheten som objekt og heller ikke etter de enkelte detaljer. Ettersom dårlige og usunne tendenser som begjær og avsmak kan komme til å influere en som ikke vokter på synssansen sin, går han inn for å passe på den. Han vokter synssansen sin vel, og passer godt på. Og likedan når han hører en lyd med øret sitt, eller fornemmer en duft med nesa, eller kjenner en smak på tunga, eller føler en berøring mot kroppen, eller når han fornemmer en ide med sinnet, da griper han ikke etter helheten som objekt og heller ikke etter de enkelte detaljer.</p>
<p>Det er som når ei vogn med fullblodshester foran og med en pisk i stativet står klar på flat mark i et veikryss. Så kommer en dyktig hestetrener og stiger opp i vogna. Han griper tøylene i venstre hand og pisken i høyre hand, og så kan han kjøre og svinge akkurat hvor han vil. På samme måte trener munken seg til å ha kontroll over de seks sansene, han trener seg til å temme dem og han trener seg til å beherske dem. På den måten vokter han sine sanseporter.</p>
<p>Hvordan spiser munken med måte? Når munken har tenkt seg godt om, spiser han ikke for fornøyelsens skyld. Han lar være å proppe meg med mat. Han spiser ikke for å se godt ut og bli vakker, men bare for å holde kroppen ved like og holde den frisk så den ikke tar skade, og slik at han kan fortsette treningen av sinnet. Mens han spiser, tenker han at nå slukker han sulten og forhindrer at den oppstår igjen, slik at han kan leve uten plager og problemer.</p>
<p>På samme måte som en mann smører tilstrekkelig salve på et sår for at det skal bli bedre, eller smører en aksel tilstrekkelig slik at den bedre skal frakte et lass, på samme måte tenker en munk seg godt om og spiser ikke for fornøyelsens skyld. Han lar være å proppe seg med mat. Han spiser ikke for å se godt ut og bli vakker, men bare for å holde kroppen ved like og holde den frisk så den ikke tar skade, og slik at han kan fortsette treningen av sinnet. Mens han spiser, tenker han at nå slukker han sulten og forhindrer at den oppstår igjen, slik at han kan leve uten plager og problemer. På den måten spiser munken med måte.</p>
<p>Hvordan går munken inn for å holde seg våken? Når munken på dagtid går fram eller tilbake, eller når han setter seg, renser han sinnet for alt som hindrer. Når munken i første nattevakt går fram eller tilbake, eller når han setter seg, renser han sinnet for alt som hindrer. Når munken i andre nattevakt legger seg ned i løvestilling på høyre side og med den ene foten oppå den andre, øver han oppmerksomhet og klar forståelse og tenker på at han skal stå opp igjen. Når munken i siste nattevakt går fram eller tilbake, eller når han setter seg, renser han sinnet for alt som hindrer. På den måten går munken inn for å holde seg våken.</p>
<p>Dette er tre egenskaper som gir munken et sterkt grunnlag for å utslette negative tendenser i sinnet og leve lykkelig her og nå, munker.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
