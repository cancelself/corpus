<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn35.133' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Om de seks sansefelter</li>
<li class='vagga'>Kapitlet om husherrer</li>
</ul>
<h1>35.133. Verahaccani</h1>
</header>
<p>En gang da munken Udayi var i Kamandaya, holdt han til i brahmanen Todeyyas mangolund. En ung brahman som var elev av en brahmankvinne av Verahaccani-slekten bodde også der, og han gikk bort til Udayi og snakket høflig med ham. Deretter satte han seg ned ved siden av ham. Udayi gledet, oppmuntret og inspirerte ham med ord om læren. Deretter reiste den unge brahmanen seg, gikk bort til brahmankvinnen av Verahaccani-slekten og sa:</p>
<p>«Vet du hva, frue? Filosofen Udayi underviser i en lære som er vakker på begynnelsen, vakker på midten og vakker på slutten, som er hel og komplett både i form og innhold, og han forklarer hvordan man kan praktisere det opphøyde liv.»</p>
<p>«Da kan du gå og hilse denne Udayi fra meg og invitere ham til å komme og spise hos meg i morgen.»</p>
<p>«Ja vel, frue,» svarte den unge brahmanen, gikk tilbake til Udayi og sa:</p>
<p>«Vår lærer, som er brahmankvinne av Verahaccani-slekten, inviterer deg til å komme og spise i morgen.»</p>
<p>Udayi samtykket i taushet. Neste morgen kledde han på seg, tok kappe og bolle og gikk dit hvor brahmankvinnen bodde. Da han kom fram, satte han seg på en plass som var gjort klar til ham. Brahmankvinnen av Verahaccani-slekten serverte ham egenhendig og forsynte ham med all slags god mat. Da Udayi var forsynt og hadde vasket bollen og hendene, tok brahmankvinnen på seg sandalene, satte seg på et høyt sete, kastet et slør over hodet sitt og sa:</p>
<p>«Få høre læren, filosof!»</p>
<p>«Det kan det vel bli mulighet for senere, søster,» svarte Udayi, reiste seg og gikk.</p>
<p>Neste gang den unge brahmanen besøkte Udayi, ble han også gledet, oppmuntret og inspirert av ord om læren. Deretter reiste den unge brahmanen seg, gikk bort til brahmankvinnen av Verahaccani-slekten og sa:</p>
<p>«Vet du hva, frue? Filosofen Udayi underviser i en lære som er vakker på begynnelsen, vakker på midten og vakker på slutten, som er hel og komplett både i form og innhold, og han forklarer hvordan man kan praktisere det opphøyde liv.»</p>
<p>«Det var da svært som du roser denne Udayi, gutt! Men da jeg ba ham om å få høre læren, svarte han bare at det kan det vel bli mulighet for senere. Og så reiste han seg og gikk!»</p>
<p>«Det var nok fordi du tok på deg sandalene, satte deg på et høyt sete og kastet et slør over hodet før du ba ham om å få høre læren, frue. Disse filosofene har stor respekt og aktelse for læren.»</p>
<p>«Da kan du gå og hilse denne Udayi fra meg og invitere ham til å komme og spise hos meg i morgen.»</p>
<p>«Ja vel, frue,» svarte den unge brahmanen, gikk tilbake til Udayi og sa:</p>
<p>«Vår lærer, som er brahmankvinne av Verahaccani-slekten, inviterer deg til å komme og spise i morgen.»</p>
<p>Udayi samtykket i taushet. Neste morgen kledde han på seg, tok kappe og bolle og gikk dit hvor brahmankvinnen bodde. Da han kom fram, satte han seg på en plass som var gjort klar til ham. Brahmankvinnen av Verahaccani-slekten serverte ham egenhendig og forsynte ham med all slags god mat. Da Udayi var forsynt og hadde vasket bollen og hendene, tok brahmankvinnen av seg sandalene, satte seg på et lavt sete, blottet hodet og sa:</p>
<p>«Hva mener arahantene må være til stede for at det skal oppstå sorg eller lykke, Mester? Og hva mener arahantene må være fraværende for at det skal oppstå sorg eller lykke?»</p>
<p>«Arahantene mener at øyet må være til stede for at det skal oppstå sorg eller lykke. Om ikke øyet er til stede, oppstår verken sorg eller lykke. De mener videre at øret … nesa … tunga … kroppen … sinnet må være til stede for at det skal oppstå sorg eller lykke. Om ikke sinnet er til stede, oppstår verken sorg eller lykke.»</p>
<p>«Utmerket, Udayi, utmerket! Det er som å rette opp det som var blitt veltet, eller som å åpenbare det som var skjult. Det er som å vise veien til en som var gått vill, eller som å bære lys inn i mørket, slik at den som har øyne kan se det som er der. Nettopp slik har du forklart sannheten på mange måter, Udayi. Nå tar jeg tilflukt til Mesteren, til hans lære og til munkefellesskapet. Vær så snill å regne meg som en legvenn, Udayi, som har tatt tilflukt fra i dag av og så lenge jeg lever.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
