<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn35.247' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Om de seks sansefelter</li>
<li class='vagga'>Kapitlet om slangen</li>
</ul>
<h1>35.247. Lignelsen om de seks dyrene</h1>
</header>
<p>«Tenk dere at en mann med kroppen full av råtnende sår skulle gå inn i en jungelsump, munker. Da ville stivt gras og torner gjennombore føttene hans og rive opp sårene på kroppen hans, så han ville bli utsatt for enda større smerter og lidelser.</p>
<p>På samme måte kommer det noen og kritiserer en munk som oppholder seg i skogen eller i landsbyen og sier:</p>
<p>‘Denne munken gjør slik og slik og oppfører seg slik og slik, og derfor er han en uren torn for landsbyen!’</p>
<p>Når han erkjenner at han er en slik torn, bør han vite hva det vil si å ta vare på seg selv og ikke å ta vare på seg selv. Og hvordan tar man ikke vare på seg selv, munker?</p>
<p>Det er når en munk ser en tiltalende synlig form og føler lengsel etter den, eller han ser en motbydelig synlig form og føler avsky for den, slik at han får tunnellsyn og mister oppmerksomheten overfor kroppen. Da oppnår han ikke noen frigjøring av sinnet gjennom visdom, en slik frigjøring som gjør fullstendig slutt på usunne og skadelige sinnstilstander som måtte ha oppstått. Det er når han hører en tiltalende lyd … kjenner en tiltalende duft … kjenner en tiltalende smak … kjenner en tiltalende berøring … får en tiltalende idé og føler lengsel etter den, eller han får en motbydelig idé og føler avsky for den, slik at han får tunnellsyn og mister oppmerksomheten overfor kroppen. Da oppnår han ikke noen frigjøring av sinnet gjennom visdom, en slik frigjøring som gjør fullstendig slutt på usunne og skadelige sinnstilstander som måtte ha oppstått.</p>
<p>Det er som om en mann skulle fange seks forskjellige dyr som har forskjellige leveområder og som trenger forskjellig slags mat, og tjore dem med et kraftig tau. Han fanger en slange, en krokodille, en fugl, en hund, en sjakal og en ape, og aller blir tjoret med kraftige tau. Han binder disse tauene sammen og slipper dem deretter løs. Da vil hvert av disse dyrene prøve å komme bort til det stedet der det trives best. Slangen vil prøve å komme seg inn i ei maurtue, krokodillen vil prøve å komme til vannet, fuglen vil prøve å komme opp i lufta, hunden vil prøve å komme inn i landsbyen, sjakalen vil prøve å komme til gravplassen og apen vil prøve å komme seg opp i trærne. Når disse seks sultne dyrene blir trette, får det sterkeste av dem overtaket og trekker dem alle med seg dit det selv vil.</p>
<p>På samme måte er det med en munk som ikke har trent og praktisert oppmerksomhet på kroppen. Øyet vil trekke ham i retning av tiltalende synlige former og bort fra motbydelige synlige former. Øret … nesa … tunga … kroppen … sinnet vil trekke ham i retning av tiltalende ideer og bort fra motbydelige ideer. På den måten tar man ikke vare på seg selv.</p>
<p>Og hvordan tar man vare på seg selv, munker?</p>
<p>Det er når en munk ser en tiltalende synlig form og ikke føler lengsel etter den, eller han ser en motbydelig synlig form og ikke føler avsky for den, slik at han ikke får tunnellsyn og heller ikke mister oppmerksomheten overfor kroppen. Da oppnår han frigjøring av sinnet gjennom visdom, en slik frigjøring som gjør fullstendig slutt på usunne og skadelige sinnstilstander som måtte ha oppstått. Det er når han hører en tiltalende lyd … kjenner en tiltalende duft … kjenner en tiltalende smak … kjenner en tiltalende berøring … får en tiltalende idé og ikke føler lengsel etter den, eller han får en motbydelig idé og ikke føler avsky for den, slik at han ikke får tunnellsyn og heller ikke mister oppmerksomheten overfor kroppen. Da oppnår han frigjøring av sinnet gjennom visdom, en slik frigjøring som gjør fullstendig slutt på usunne og skadelige sinnstilstander som måtte ha oppstått.</p>
<p>Det er som om en mann skulle fange seks forskjellige dyr som har forskjellige leveområder og som trenger forskjellig slags mat, og tjore dem med et kraftig tau. Han fanger en slange, en krokodille, en fugl, en hund, en sjakal og en ape, og aller blir tjoret med kraftige tau. Han binder dem alle med et kraftig tau til en kraftig stolpe eller påle. Da vil hvert av disse dyrene prøve å komme bort til det stedet der det trives best. Slangen vil prøve å komme seg inn i ei maurtue, krokodillen vil prøve å komme til vannet, fuglen vil prøve å komme opp i lufta, hunden vil prøve å komme inn i landsbyen, sjakalen vil prøve å komme til gravplassen og apen vil prøve å komme seg opp i trærne. Når disse seks sultne dyrene blir trette, setter eller legger de seg ned ved den stolpen de er tjoret til.</p>
<p>På samme måte er det med en munk som har trent og praktisert oppmerksomhet på kroppen. Øyet vil ikke trekke ham i retning av tiltalende synlige former og bort fra motbydelige synlige former. Øret … nesa … tunga … kroppen … sinnet vil ikke trekke ham i retning av tiltalende ideer og bort fra motbydelige ideer. På den måten tar man vare på seg selv.</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
