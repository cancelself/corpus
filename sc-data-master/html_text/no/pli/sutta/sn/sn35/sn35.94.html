<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn35.94' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Om de seks sansefelter</li>
<li class='vagga'>Kapitlet om de seks sansefeltene</li>
</ul>
<h1>35.94. Utemmet og ubehersket</h1>
</header>
<p>En gang var Mesteren i Savatthi, sa han:</p>
<p>«Det finnes seks persepsjoner som fører til lidelse når de er utemmet, ubehersket, ukontrollert og uten styring. Hvilke seks? Øyet gir en persepsjon som fører til lidelse når den er utemmet, ubehersket, ukontrollert og uten styring. Øret … nesa … tunga … kroppen … sinnet gir en persepsjon som fører til lidelse når den er utemmet, ubehersket, ukontrollert og uten styring. Dette er de seks persepsjoner som fører til lidelse når de er utemmet, ubehersket, ukontrollert og uten styring, munker.</p>
<p>Det finnes seks persepsjoner som fører til lykke når de er temmet, behersket, kontrollert og med god styring. Hvilke seks? Øyet gir en persepsjon som fører til lykke når den er temmet, behersket, kontrollert og med god styring. Øret … nesa … tunga … kroppen … sinnet gir en persepsjon som fører til lykke når den er temmet, behersket, kontrollert og med god styring. Dette er de seks persepsjoner som fører til lykke når de er temmet, behersket, kontrollert og med god styring.»</p>
<p>Slik talte Mesteren, og han føyde til disse versene:</p>
<blockquote class='gatha'>
<p>«Hvis dere ikke har kontroll over de seks persepsjonene,<br>
vil dere oppleve lidelser, munker.<br>
Den som derimot har lært å kontrollere disse,<br>
og som har tillit, vil leve lykkelig.</p>
<p>Når du ser noe som er vakkert og som gjør deg glad,<br>
og når du ser noe som er motbydelig og som gjør deg trist,<br>
så fordriv den lidenskapelige lysten etter det du liker.<br>
Ikke la deg forderve av lystene dine.</p>
<p>Og hører du lyder, tiltalende eller utiltalende,<br>
så ikke la deg henrive av det du liker,<br>
og fordriv misnøyen med det du ikke liker.<br>
Ikke la deg forderve av lystene dine.</p>
<p>Når nesa pirres av deilige dufter,<br>
eller rynker seg av en vemmelig stank,<br>
så fordriv motviljen mot det som er ubehagelig,<br>
og ikke la deg forføre av det som lukter godt.</p>
<p>Når du nyter en utsøkt herlig smak,<br>
eller du smaker noe som er bittert,<br>
så ikke bind deg til det som er søtt,<br>
og vend deg ikke bort i avsky fra det bitre.</p>
<p>Når du kjenner en berøring, så ikke la deg henføre<br>
av det som er behagelig, og ikke la deg ryste av smerter.<br>
Betrakt behag og ubehag med ro i sinnet<br>
og ikke la deg besnære eller opprøre av noen av dem.</p>
<p>Folk har så mange forvirrede ideer,<br>
og de løper etter disse fantasiene.<br>
Men den som ser at alt verdslig er et produkt av sinnet,<br>
driver det ut og er mer opptatt av å slippe taket.</p>
<p>Hvis du har utviklet ditt sinn og betrakter de seks sansefeltene slik,<br>
vil du ikke bli rystet av noe som skjer.<br>
Hvis du har overvunnet lidenskap og motvilje,<br>
går du langt forbi fødsel og død og når fram til målet.»</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
