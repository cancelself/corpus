<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn35.87' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Om de seks sansefelter</li>
<li class='vagga'>Kapitlet med Channa</li>
</ul>
<h1>35.87. Samtalen med Channa</h1>
</header>
<p>En gang da Mesteren oppholdt seg ved Ekornforingsplassen i Bambuslunden i Rajagaha, holdt munkene Sariputta, Cunda den store og Channa til på Gribbetoppen. På den tiden var Channa meget syk og hadde store smerter.</p>
<p>En kveld da Sariputta hadde reist seg fra sin ensomme meditasjon, gikk han bort til Cunda og sa:</p>
<p>«La oss gå bort til Channa og høre hvordan det går med ham!»</p>
<p>«Ja, det gjør vi,» svarte Cunda.</p>
<p>Dermed gikk Sariputta og Cunda den store bort til Channa. De satte seg ned hos ham, og Sariputta spurte:</p>
<p>«Hvordan står det til med deg, min venn? Merker du noen bedring? Blir smertene svakere og ikke sterkere? Blir du bedre eller blir du dårligere?»</p>
<p>«Det står dårlig til, min venn. Jeg merker ikke noen bedring. Smertene blir bare sterkere og ikke svakere. Jeg blir ikke bedre, men dårligere. Hodet mitt kjennes som om en kraftig mann skulle gjennombore det med et skarpt sverd. Akkurat slik raser smertene gjennom hodet mitt. Så det står dårlig til, min venn. Jeg merker ikke noen bedring. Smertene blir bare sterkere og ikke svakere. Jeg blir ikke bedre, men dårligere. Hodet mitt kjennes som om en kraftig mann skulle stramme et bånd rundt det. Akkurat slik raser smertene gjennom hodet mitt. Så det står dårlig til, min venn. Jeg merker ikke noen bedring. Smertene blir bare sterkere og ikke svakere. Jeg blir ikke bedre, men dårligere. Det kjennes som om en slakter eller læregutten hans skulle skjære opp magen min med en skarp kniv. Akkurat slik raser smertene gjennom magen min. Så det står dårlig til, min venn. Jeg merker ikke noen bedring. Smertene blir bare sterkere og ikke svakere. Jeg blir ikke bedre, men dårligere. Det er som om to kraftige menn skulle gripe en svakere mann i armene og begrave ham i en grop med glødende kull. Akkurat slik brenner det i hele kroppen min. Så det står dårlig til, min venn. Jeg merker ikke noen bedring. Smertene blir bare sterkere og ikke svakere. Jeg blir ikke bedre, men dårligere. Jeg tror jeg vil gripe til kniven, min venn Sariputta. Dette livet holder jeg ikke ut!»</p>
<p>«Ikke grip til kniven, Channa! Hold ut, Channa, vi vil så gjerne at du skal holde ut! Hvis du ikke har sunn mat, skal jeg sørge for at du får det. Hvis du ikke har riktige medisiner, skal jeg sørge for medisiner til deg. Hvis du ikke har riktig stell og pleie, skal jeg pleie deg selv. Ikke grip til kniven, Channa! Hold ut, Channa, vi vil så gjerne at du skal holde ut!»</p>
<p>«Jeg mangler ikke sunn mat, min venn. Jeg mangler ikke riktige medisiner, og jeg mangler ikke godt stell. Dessuten har jeg i lang tid stelt for Mesteren med glede – ikke uten glede. Det er jo slikt som sømmer seg for en elev: å stelle for sin lærer med glede, og ikke uten glede. Derfor skal ingen klandre meg om jeg nå griper til kniven, og dette bør du ta på alvor, Sariputta.»</p>
<p>«Vi har et spørsmål om et punkt i læren vi gjerne vil stille deg, Channa, hvis du ikke har noe imot det.»</p>
<p>«Bare spør, Sariputta. Når jeg har hørt det, vet jeg om jeg er i form til å svare.»</p>
<p>«Betrakter du øyet, synsbevisstheten og det du oppfatter gjennom synsbevisstheten som ditt, som noe du er, eller som noe som er ditt jeg? Betrakter du øret … nesa … tunga … kroppen … sinnet, sinnsbevisstheten og det du oppfatter gjennom sinnsbevisstheten som ditt, som noe du er, eller som noe som er ditt jeg?»</p>
<p>«Øyet og det andre du spør om, betrakter jeg slik, min venn: ‘Dette er ikke mitt, dette er ikke noe jeg er, og dette er ikke mitt jeg.’»</p>
<p>«Hva er det du har sett, hva er det du har forstått når du svarer at du ikke betrakter øyet og så videre som ditt, som noe du er, eller som noe som er ditt jeg, Channa?»</p>
<p>«Jeg har sett at øyet, synsbevisstheten og det jeg oppfatter gjennom synsbevisstheten, tar slutt. Dette har jeg forstått, min venn Sariputta. Derfor betrakter jeg verken øyet, synsbevisstheten eller det jeg oppfatter gjennom synsbevisstheten som mitt, ikke som noe jeg er og ikke som noe som er mitt jeg. Det samme gjelder de resterende sansene.»</p>
<p>Da Cunda hørte dette, sa han:</p>
<p>«Ja, så derfor bør du alltid huske Mesterens ord om at den som klamrer seg til noe, han vakler, og den som ikke klamrer seg til noe, vakler ikke. Når han ikke vakler, finner han fred i sinnet. Den som har fred i sinnet, har ingen preferanser. Den som ikke har noen preferanser, bryr seg ikke om han kommer eller går. Den som ikke kommer eller går, opplever heller ikke noen død eller gjenfødelse. Og for den som ikke opplever noen død eller gjenfødelse, finnes det ikke noe her, ikke noe hinsidig, og heller ikke noen overgang mellom her og hinsidig. Dette er slutten på lidelsen.»</p>
<p>Da Sariputta og Cunda den store hadde gitt Channa denne veiledningen, reiste de seg og gikk. Kort tid etter at de hadde gått, tok Channa livet av seg med en kniv.</p>
<p>Da gikk Sariputta bort til Mesteren, hilste høflig på ham og satte seg. Så sa han:</p>
<p>«Channa har tatt livet av seg med en kniv, Mester. Hvordan vil det gå med ham? Hva blir hans framtidige tilstand?»</p>
<p>«Var du ikke til stede da Channa erklærte at han ikke kunne klandres om han brukte kniven, Sariputta?»</p>
<p>«Det finnes en vajji-landsby som heter Pubbevijjana, Mester. Der hadde Channa mange venner, og de er å klandre for dette.»</p>
<p>«Det er sant, Sariputta. De vennene han hadde der, kan klandres. Men jeg vil ikke klandre noen for det som har skjedd. Dersom noen legger fra seg ett legeme for å bli gjenfødt i et annet legeme, vil jeg klandre ham for det. Men slik var det ikke med Channa. Channa kan ikke klandres for at han brukte kniven. Slik skal du huske det, Sariputta.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
