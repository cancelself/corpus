<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn35.103' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Om de seks sansefelter</li>
<li class='vagga'>Kapitlet om de seks sansefeltene</li>
</ul>
<h1>35.103. Udaka</h1>
</header>
<p>«Uddaka Ramaputta sier følgende, munker:</p>
<blockquote class='gatha'>
<p>‘Hør her! Jeg har kunnskap!<br>
Hør her! Jeg har overvunnet alt!<br>
Hør her! Jeg har skåret bort byllens rot,<br>
den som aldri før var skåret bort!’</p>
</blockquote>
<p>Til tross for at Uddaka Ramaputta ikke har kunnskap, sier han altså: ‘Jeg har kunnskap!’ Til tross for at han ikke har overvunnet alt, sier han: ‘Jeg har overvunnet alt!’ Og til tross for at han ikke har skåret bort byllens rot, den som aldri før var skåret bort, sier han: ‘Jeg har skåret bort byllens rot, den som aldri før var skåret bort!’</p>
<p>Nå skal jeg fortelle dere hvordan en munk med rette kan si dette verset:</p>
<blockquote class='gatha'>
<p>Hør her! Jeg har kunnskap!<br>
Hør her! Jeg har overvunnet alt!<br>
Hør her! Jeg har skåret bort byllens rot,<br>
den som aldri før var skåret bort!</p>
</blockquote>
<p>Hva vil det si at man har kunnskap, munker? Det er når man forstår de seks persepsjonsfeltene og ser hvordan de oppstår og hvordan de blir borte, når man kjenner fordelene og ulempene ved dem og ser hvordan man frir seg fra dem. Når man ser dette som det virkelig er, har man kunnskap.</p>
<p>Hva vil det si at man har overvunnet alt, munker? Det er når man forstår de seks persepsjonsfeltene og ser hvordan de oppstår og hvordan de blir borte, når man kjenner fordelene og ulempene ved dem, ser hvordan man frir seg fra dem, slik at man frir seg fra alle involveringer. Da har man overvunnet alt.</p>
<p>Hva vil det si at man har skåret bort byllens rot, den som aldri før var skåret bort, munker? Byllen står her for kroppen, den som er sammensatt av de fire grunnelementene, som er sprunget ut fra foreldrene, som blir opprettholdt av ris og surmelk, som er uvarig og som slites ned med alderen, som ut fra sin natur vil bli brutt ned og gå i oppløsning. Byllens rot står her for begjær, munker. Når en munk har sluppet taket i begjæret og skåret det over ved roten slik at det er som et banyantre som ikke kan vokse opp igjen, da har han har skåret bort byllens rot, den som aldri før var skåret bort, munker.</p>
<p>Uddaka Ramaputta sier følgende, munker:</p>
<blockquote class='gatha'>
<p>‘Hør her! Jeg har kunnskap!<br>
Hør her! Jeg har overvunnet alt!<br>
Hør her! Jeg har skåret bort byllens rot,<br>
den som aldri før var skåret bort!’</p>
</blockquote>
<p>Til tross for at Uddaka Ramaputta ikke har kunnskap, sier han altså: ‘Jeg har kunnskap!’ Til tross for at han ikke har overvunnet alt, sier han: ‘Jeg har overvunnet alt!’ Og til tross for at han ikke har skåret bort byllens rot, den som aldri før var skåret bort, sier han: ‘Jeg har skåret bort byllens rot, den som aldri før var skåret bort!’</p>
<p>Men nå har jeg fortalt dere hvordan en munk med rette kan si dette verset:</p>
<blockquote class='gatha'>
<p>Hør her! Jeg har kunnskap!<br>
Hør her! Jeg har overvunnet alt!<br>
Hør her! Jeg har skåret bort byllens rot,<br>
den som aldri før var skåret bort!»</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
