<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn35.127' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Om de seks sansefelter</li>
<li class='vagga'>Kapitlet om husherrer</li>
</ul>
<h1>35.127. Bharadvaja</h1>
</header>
<p>En dag da munken Pindola-Bharadvaja var i Ghositaparken i Kosambi, kom kong Udena bort til ham. Han snakket høflig med ham en stund og satte seg deretter ned hos ham. Så sa han:</p>
<p>«Hva er grunnen, Bharadvaja, hva er årsaken til at en ung munk som ikke er mer enn en unggutt, som er i sin ungdoms beste alder og som ennå ikke er blitt grå i håret, kan gi avkall på ungdommelige fornøyelser og klarer å føre en fullkomment ren og opphøyd levemåte resten av livet?»</p>
<p>«Mesteren, arahanten som vet og ser og som har oppnådd fullkommen oppvåkning, har sagt dette, store konge:</p>
<p>‘Hør her, munker! Ha samme holdning overfor alle kvinner som dere vil ha overfor deres egen mor, deres egen søster eller deres egen datter!’</p>
<p>Dette er grunnen, store konge, dette er årsaken til at en ung munk som ikke er mer enn en unggutt, som er i sin ungdoms beste alder og som ennå ikke er blitt grå i håret, kan gi avkall på ungdommelige fornøyelser og klarer å føre en fullkomment ren og opphøyd levemåte resten av livet.»</p>
<p>«Tankene flakker hit og dit, Bharadvaja. Noen kan kaste begjærlige blikk på sin egen mor, sin egen søster og sin egen datter. Finnes det noen annen grunn, finnes det noen annen årsak til at en ung munk som ikke er mer enn en unggutt, som er i sin ungdoms beste alder og som ennå ikke er blitt grå i håret, kan gi avkall på ungdommelige fornøyelser og klarer å føre en fullkomment ren og opphøyd levemåte resten av livet?»</p>
<p>«Mesteren, arahanten som vet og ser og som har oppnådd fullkommen oppvåkning, har sagt dette, store konge:</p>
<p>‘Hør her, munker! Dere bør betrakte nettopp denne kroppen fra fotsålene til hårspissene og ned igjen, omgitt av huden, fylt av mange slags urenheter: I denne kroppen er det hodehår, kroppshår, negler, tenner, hud, kjøtt, sener, knokler, beinmarg, nyrer, hjerte, lever, mellomgolv, milt, lunger, tarmer, spiserør, magesekk, ekskrementer, galle, slim, puss, blod, svette, fett, tårer, vevsvæske, spytt, snørr, leddvæske og urin.’</p>
<p>Dette er grunnen, store konge, dette er årsaken til at en ung munk som ikke er mer enn en unggutt, som er i sin ungdoms beste alder og som ennå ikke er blitt grå i håret, kan gi avkall på ungdommelige fornøyelser og klarer å føre en fullkomment ren og opphøyd levemåte resten av livet.»</p>
<p>«Det er jo lett for en munk som har utviklet observasjon av kroppen, som har utviklet sin etikk, sitt sinn og sin visdom, Bharadvaja. Men det er ikke så lett for den som ikke har utviklet disse tingene. Det kan jo hende at noen som vil betrakte kroppen som uren, kommer fram til at den er ren. Finnes det noen annen grunn, finnes det noen annen årsak til at en ung munk som ikke er mer enn en unggutt, som er i sin ungdoms beste alder og som ennå ikke er blitt grå i håret, kan gi avkall på ungdommelige fornøyelser og klarer å føre en fullkomment ren og opphøyd levemåte resten av livet?»</p>
<p>«Mesteren, arahanten som vet og ser og som har oppnådd fullkommen oppvåkning, har sagt dette, store konge:</p>
<p>‘Hør her, munker! Dere bør vokte sanseportene deres! Når du ser noe med øynene dine, bør du ikke henge deg opp verken i helhetsbildet eller i detaljene. Siden skadelige og usunne sinnstilstander som grådighet eller motvilje kan overvelde den som ikke vokter blikket sitt, bør du sørge for å ha kontroll med hva du ser på. Når du hører … lukter … smaker … kjenner … tenker noe med sinnet ditt, bør du ikke henge deg opp verken i helhetsbildet eller i detaljene. Siden skadelige og usunne sinnstilstander som grådighet eller motvilje kan overvelde den som ikke vokter tankene sine, bør du sørge for å ha kontroll med hva han tenker på.’</p>
<p>Dette er grunnen, store konge, dette er årsaken til at en ung munk som ikke er mer enn en unggutt, som er i sin ungdoms beste alder og som ennå ikke er blitt grå i håret, kan gi avkall på ungdommelige fornøyelser og klarer å føre en fullkomment ren og opphøyd levemåte resten av livet.»</p>
<p>«Bra, Bharadvaja! Virkelig bra! Dette er sannelig godt sagt av Mesteren, arahanten som vet og ser og som har oppnådd fullkommen oppvåkning. Så dette er grunnen, dette er årsaken til at en ung munk som ikke er mer enn en unggutt, som er i sin ungdoms beste alder og som ennå ikke er blitt grå i håret, kan gi avkall på ungdommelige fornøyelser og klarer å føre en fullkomment ren og opphøyd levemåte resten av livet.</p>
<p>Jeg merker selv at når jeg går inn i palasset mitt uten å vokte på kroppen min, ordene mine eller tankene mine, når jeg gjør dette uten klar oppmerksomhet og uten å passe på sanseportene mine, blir jeg overmannet av begjær. Men når jeg går inn i palasset mitt og vokter på kroppen min, ordene mine og tankene mine, når jeg gjør dette med klar oppmerksomhet og samtidig passer på sanseportene mine, blir jeg ikke overmannet av begjær.</p>
<p>Utmerket, Bharadvaja, utmerket! Det er som å rette opp det som var blitt veltet, eller som å åpenbare det som var skjult. Det er som å vise veien til en som var gått vill, eller som å bære lys inn i mørket, slik at den som har øyne kan se det som er der. Nettopp slik har du forklart sannheten på mange måter, Bharadvaja. Nå tar jeg tilflukt til Mesteren, til læren og til munkefellesskapet. Vær så snill å regne meg som en legvenn, Bharadvaja, som har tatt tilflukt fra i dag av og så lenge jeg lever.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
