<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn35.248' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Om de seks sansefelter</li>
<li class='vagga'>Kapitlet om slangen</li>
</ul>
<h1>35.248 Kornneket</h1>
</header>
<p>«Tenk dere et kornnek som ligger ved et veikryss, munker. Så kommer det seks menn med treskestaver og slår og tresker kornet. Da ville dette kornet bli grundig tresket. Så kommer det en sjuende mann med treskestav og slår og tresker kornet enda en gang. Da ville dette kornet bli enda grundigere tresket.</p>
<p>På samme måte blir vanlige mennesker, som ikke har lært noe, tresket av øyet med tiltalende og utiltalende synlige former … av øret … av tunga … av kroppen … av sinnet med tiltalende og utiltalende ideer. Hvis så vanlige mennesker, som ikke har lært noe, gir seg til å tenke på gjenfødelse, blir disse toskene tresket enda grundigere, slik kornet ble tresket enda grundigere av den sjuende treskestaven.</p>
<p>Det sto en gang et slag mellom gudene og asuraene, munker. Asuraenes konge, Vepacitti, talte til asuraene og sa:</p>
<p>‘Hvis vi vinner i dette slaget mot gudene, mine herrer, så bind Sakka, gudenes konge om hender, føtter og hals og før ham fram for meg i asuraenes hovedstad!’</p>
<p>Sakka, gudenes konge, talte også til de trettitre gudene og sa:</p>
<p>‘Hvis vi vinner i dette slaget mot asuraene, mine herrer, så bind Vepacitti, asuraenes konge om hender, føtter og hals og før ham fram for meg i Sudhamma-salen!’</p>
<p>Så sto slaget, og gudene vant over asuraene. De trettittre gudene bandt Vepacitti, asuraenes konge om hender, føtter og hals og førte ham fram for Sakka, gudenes konge, i Sudhamma-salen. Der sto Vepacitti, bundet om hender, føtter og hals. Men så tenkte han:</p>
<p>‘Gudene har retten på sin side og asuraene har urett. Nå vil jeg dra til gudenes by!’</p>
<p>Straks oppdaget han at han var fri fra disse bindingene, og han kunne nyte himmelske sansenytelser og kunne more seg og hygge seg. Da tenkte han:</p>
<p>‘Asuraene har retten på sin side og gudene har urett. Nå vil jeg dra til asuraenes by!’</p>
<p>Straks oppdaget han at han igjen var bundet om hender, føtter og hals, og de himmelske nytelsene forsvant. Så subtile var Vepacittis bindinger, men Maras bindinger er enda mer subtile. Den som har innbilninger, er bundet av Mara, men den som ikke har innbilninger, er fri fra den onde.</p>
<p>‘Jeg er’ er en innbilning, munker. ‘Dette er jeg’ er en innbilning. ‘Jeg skal bli’ er en innbilning. ‘Jeg skal ikke bli’ er en innbilning. ‘Jeg skal bli materiell’ er en innbilning. ‘Jeg skal bli immateriell’ er en innbilning. ‘Jeg skal bli bevisst’ er en innbilning. ‘Jeg skal bli ubevisst’ er en innbilning. ‘Jeg skal bli verken bevisst eller ubevisst’ er en innbilning. Disse innbilningene er en sykdom, en verkebyll, en pil. Derfor bør dere trene dere slik, munker: ‘Jeg skal leve uten innbilninger i sinnet.’</p>
<p>‘Jeg er’ er en forstyrrelse, munker. ‘Dette er jeg’ er en forstyrrelse. ‘Jeg skal bli’ er en forstyrrelse. ‘Jeg skal ikke bli’ er en forstyrrelse. ‘Jeg skal bli materiell’ er en forstyrrelse. ‘Jeg skal bli immateriell’ er en forstyrrelse. ‘Jeg skal bli bevisst’ er en forstyrrelse. ‘Jeg skal bli ubevisst’ er en forstyrrelse. ‘Jeg skal bli verken bevisst eller ubevisst’ er en forstyrrelse. Disse forstyrrelsene er en sykdom, en verkebyll, en pil. Derfor bør dere trene dere slik, munker: ‘Jeg skal leve uten forstyrrelser i sinnet.’</p>
<p>‘Jeg er’ er en uro, munker. ‘Dette er jeg’ er en uro. ‘Jeg skal bli’ er en uro. ‘Jeg skal ikke bli’ er en uro. ‘Jeg skal bli materiell’ er en uro. ‘Jeg skal bli immateriell’ er en uro. ‘Jeg skal bli bevisst’ er en uro. ‘Jeg skal bli ubevisst’ er en uro. ‘Jeg skal bli verken bevisst eller ubevisst’ er en uro. Denne uroen er en sykdom, en verkebyll, en pil. Derfor bør dere trene dere slik, munker: ‘Jeg skal leve uten uro i sinnet.’</p>
<p>‘Jeg er’ er en vrangforestilling, munker. ‘Dette er jeg’ er en vrangforestilling. ‘Jeg skal bli’ er en vrangforestilling. ‘Jeg skal ikke bli’ er en vrangforestilling. ‘Jeg skal bli materiell’ er en vrangforestilling. ‘Jeg skal bli immateriell’ er en vrangforestilling. ‘Jeg skal bli bevisst’ er en vrangforestilling. ‘Jeg skal bli ubevisst’ er en vrangforestilling. ‘Jeg skal bli verken bevisst eller ubevisst’ er en vrangforestilling. Disse vrangforestillingene er en sykdom, en verkebyll, en pil. Derfor bør dere trene dere slik, munker: ‘Jeg skal leve uten vrangforestillinger i sinnet.’</p>
<p>‘Jeg er’ er en forfengelig innbilning, munker. ‘Dette er jeg’ er en forfengelig innbilning. ‘Jeg skal bli’ er en forfengelig innbilning. ‘Jeg skal ikke bli’ er en forfengelig innbilning. ‘Jeg skal bli materiell’ er en forfengelig innbilning. ‘Jeg skal bli immateriell’ er en forfengelig innbilning. ‘Jeg skal bli bevisst’ er en forfengelig innbilning. ‘Jeg skal bli ubevisst’ er en forfengelig innbilning. ‘Jeg skal bli verken bevisst eller ubevisst’ er en forfengelig innbilning. Disse forfengelige innbilningene er en sykdom, en verkebyll, en pil. Derfor bør dere trene dere slik, munker: ‘Jeg skal leve uten forfengelige innbilninger i sinnet.’»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
