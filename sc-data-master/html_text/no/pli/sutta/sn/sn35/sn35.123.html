<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn35.123' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Om de seks sansefelter</li>
<li class='vagga'>Kapitlet om verdslige sansenytelser</li>
</ul>
<h1>35.123. Sanselige nytelser</h1>
</header>
<p>«Før jeg hadde oppnådd full oppvåkning, før jeg hadde våknet, da jeg fremdeles var en som søkte oppvåkning, tenkte jeg som så: ‘De fem formene for sansenytelser som jeg tidligere var så opptatt av, er nå forbi, avsluttet og forandret. Men tankene mine kan fortsatt komme til å løpe etter dem, selv om de bare er til stede i svekket grad.’ Derfor tenkte jeg videre slik: ‘Jeg vil passe godt på tankene mine, om ikke annet så for min egen del.’</p>
<p>Dere bør også tenke slik, munker: ‘De fem formene for sansenytelser som jeg tidligere var så opptatt av, er nå forbi, avsluttet og forandret. Men tankene mine kan fortsatt komme til å løpe etter dem, selv om de bare er til stede i svekket grad.’ Og videre bør dere tenke slik: ‘Jeg vil passe godt på tankene mine, om ikke annet så for min egen del.’</p>
<p>Derfor bør dere kjenne til det feltet der øye og synsinntrykk tar slutt, der øre og lyder tar slutt, der nese og dufter tar slutt, der tunge og smaksinntrykk tar slutt, der kropp og berøringer tar slutt, og dere bør kjenne det feltet der sinn og tanker tar slutt.»</p>
<p>Da Mesteren hadde sagt, dette, reiste han seg fra plassen sin og gikk inn i hytta. Litt etter at han hadde gått, sa munkene til hverandre:</p>
<p>«Nå ga Mesteren oss en kortfattet belæring, men han reiste seg og gikk uten å forklare dette i detalj. Hvem kan vi spørre om en detaljert utlegning av dette?»</p>
<p>Etter å ha snakket om dette en stund, kom munkene fram til at de ville spørre Ananda om dette.</p>
<p>«Ananda blir rost av Mesteren og han hedres av andre forstandige munker. Ananda kan sikkert gi en detaljert forklaring på den kortfattede belæringen Mesteren ga oss. La oss nå gå bort til ham og spørre ham om dette.»</p>
<p>Dermed gikk disse munkene bort til Ananda og hilste høflig på ham. De pratet litt sammen før munkene satte seg ned. Da de hadde satt seg, sa de:</p>
<p>«Mesteren har gitt oss en kortfattet belæring, Ananda, men så reiste han seg og gikk uten å forklare det i detalj. Det han sa, var dette:</p>
<p>‘Derfor bør dere kjenne til det feltet der øye og synsinntrykk tar slutt, der øre og lyder tar slutt, der nese og dufter tar slutt, der tunge og smaksinntrykk tar slutt, der kropp og berøringer tar slutt, og dere bør kjenne det feltet der sinn og tanker tar slutt.’</p>
<p>Like etter han hadde sagt dette, reiste han seg og gikk, og vi lurte på hvem vi skulle be om en nærmere forklaring. Men så kom vi på at du, Ananda, blir rost av Mesteren og hedres av andre forstandige munker. Du kan sikkert gi en detaljert forklaring på den kortfattede belæringen Mesteren ga oss.»</p>
<p>«Det er som om en mann skulle gå ut i skogen for å finne kjerneved, munker. Han kommer til et stort tre og overser kjerneveden, han overser rota og han overser greinene, men prøver å finne kjerneved i bladverket. Akkurat slik er det med dere, mine herrer. Dere satt ansikt til ansikt med Mesteren, men så overså dere ham og mener at jeg er den rette å spørre! Mesteren er en vitende som vet og en seende som ser, mine venner. Han er blitt den seende, han er blitt kunnskap, han er blitt selve læren, han er blitt den høyeste. Han er en som taler og forklarer, han fører oss til det gode, han gir oss udødelighet, han er lærens herre, han er den som har kommet fram til sannheten. Dere skulle ha benyttet anledningen til å spørre Mesteren selv om dette, og slik han ville ha forklart det, skulle dere ha husket det!»</p>
<p>«Ja, du har rett i alt dette, Ananda. Vi skulle ha spurt Mesteren. Men så kom vi på at du, Ananda, blir rost av Mesteren og hedres av andre forstandige munker. Du kan sikkert gi en detaljert forklaring på den kortfattede belæringen Mesteren ga oss. Vær så snill å forklare det for oss, Ananda!»</p>
<p>«Så følg godt med, mine venner, så skal jeg forklare det.»</p>
<p>«Ja vel, min venn,» svarte munkene. Ananda sa:</p>
<p>«Når det gjelder den kortfattede veiledningen Mesteren ga før han reiste seg og gikk inn i hytta, så lød den altså slik:</p>
<p>‘Derfor bør dere kjenne til det feltet der øye og synsinntrykk tar slutt, der øre og lyder tar slutt, der nese og dufter tar slutt, der tunge og smaksinntrykk tar slutt, der kropp og berøringer tar slutt, og dere bør kjenne det feltet der sinn og tanker tar slutt.’</p>
<p>Denne kortfattede veiledningen forstår jeg slik at Mesteren her snakker om avslutningen av de seks sansefeltene. Hvis dere vil, kan dere gå til Mesteren og spørre ham om denne saken, og slik han forklarer den, slik kan dere huske den.»</p>
<p>«Ja vel,» svarte munkene. Deretter gikk de til Mesteren og gjenga den samtalen de hadde hatt med Ananda.</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
