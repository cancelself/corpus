<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn35.120' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Om de seks sansefelter</li>
<li class='vagga'>Kapitlet om verdslige sansenytelser</li>
</ul>
<h1>35.120. Sariputta</h1>
</header>
<p>En gang var Sariputta i Savatthi, der han oppholdt seg i Anathapindikas park Jetalunden. Da kom en munk bort til ham, snakket høflig med ham en stund og satte seg deretter ned. Da han hadde satt seg, sa han:</p>
<p>«En munk som bodde sammen med meg, har gitt opp treningen og falt tilbake til det verdslige liv, Sariputta.»</p>
<p>«Ja, slik går det, min venn, når man ikke vokter sanseportene sine, når man ikke vet å spise med måte og når man ikke er våken. Det er umulig å opprettholde det opphøyde liv med full styrke og full renhet hvis man ikke vokter sanseportene sine, hvis man ikke vet å spise med måte og hvis man ikke er våken. Men en munk som vokter sanseportene sine, som vet å spise med måte og som holder seg våken, er i stand til å opprettholde det opphøyde liv med full styrke og full renhet.</p>
<p>Og hvordan vokter man sine sanseporter, min venn? Når en munk ser noe med øynene sine, henger han seg ikke opp verken i helhetsbildet eller i detaljene. Siden skadelige og usunne sinnstilstander som grådighet eller motvilje kan overvelde den som ikke vokter blikket sitt, sørger han for å ha kontroll med hva han ser på. Når en munk hører … lukter … smaker … kjenner … tenker noe med sinnet sitt, henger han seg ikke opp verken i helhetsbildet eller i detaljene. Siden skadelige og usunne sinnstilstander som grådighet eller motvilje kan overvelde den som ikke vokter tankene sine, sørger han for å ha kontroll med hva han tenker på.</p>
<p>Og hvordan spiser man med måte, min venn? Når en munk skal spise, bør han tenke seg godt om og huske at han ikke spiser for moro skyld, ikke for å kjekke seg, ikke for at han skal se kjekk og vakker ut, men for å holde kroppen gående så han kan unngå skader og leve det opphøyde liv. Videre bør han tenke slik: ‘Slik legger jeg fra meg tidligere følelser og skaper ikke noen nye følelser. Når jeg gjør dette, lever jeg et lett og uklanderlig liv.’ Slik spiser man med måte, min venn.</p>
<p>Og hvordan holder man seg våken, min venn? Når en munk på dagtid går fram og tilbake eller sitter ned, renser han sinnet for slikt som hindrer. Når han i første nattevakt går fram og tilbake eller sitter ned, renser han sinnet for slikt som hindrer. I andre nattevakt legger han seg i løvestilling på høyre side med den ene foten oppå den andre og er innstilt på å stå opp igjen. I siste nattevakt går han igjen fram og tilbake eller sitter ned mens han renser sinnet for slikt som hindrer. Slik holder man seg våken, min venn. Derfor bør man trene slik: ‘Jeg vil vokte sanseportene mine, jeg vil spise med måte og jeg vil holde meg våken.’ Slik bør man trene, min venn.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
