<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn35.95' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Om de seks sansefelter</li>
<li class='vagga'>Kapitlet om de seks sansefeltene</li>
</ul>
<h1>35.95. Malukyaputta</h1>
</header>
<p>Munken Malukyaputta gikk bort til Mesteren, hilste høflig på ham, satte seg og sa:</p>
<p>«Det hadde vært fint om du kunne gi meg en kortfattet veiledning, Mester, slik at jeg kan praktisere alene, iherdig og energisk, etter at jeg har hørt denne veiledningen.»</p>
<p>«Men det er jo slikt som jeg forklarer for de unge munkene, Malukyaputta! Hvorfor i all verden vil du, som er gammel, som er langt opp i årene og som nærmer deg slutten på livet, ha en slik kortfattet veiledning?»</p>
<p>«Det er riktig at jeg er gammel, jeg er langt opp i årene og jeg nærmer meg slutten på livet, Mester. Men likevel ber jeg deg gi meg en kortfattet veiledning. Det kan hende jeg kan forstå det du sier, og det kan hende jeg kan bli en arving til læren!»</p>
<p>«Så hva mener du om dette, Malukyaputta? Føler du lengsel, begjær eller dragning mot synlige former du ikke har sett, som du aldri har sett før, som du ikke ser nå og som du heller ikke har noen forventninger om å få se?»</p>
<p>«Nei, Mester.»</p>
<p>«Føler du lengsel, begjær eller dragning mot lyder du ikke har hørt, som du aldri har hørt før, som du ikke hører nå og som du heller ikke har noen forventninger om å få høre?»</p>
<p>«Nei, Mester.»</p>
<p>«Føler du lengsel, begjær eller dragning mot dufter du ikke har luktet, som du aldri har luktet før, som du ikke lukter nå og som du heller ikke har noen forventninger om å få lukte?»</p>
<p>«Nei, Mester.»</p>
<p>«Føler du lengsel, begjær eller dragning mot smaker du ikke har kjent, som du aldri har smakt før, som du ikke smaker nå og som du heller ikke har noen forventninger om å få smake?»</p>
<p>«Nei, Mester.»</p>
<p>«Føler du lengsel, begjær eller dragning mot berøringer du ikke har kjent, som du aldri har kjent før, som du ikke kjenner nå og som du heller ikke har noen forventninger om å få kjenne?»</p>
<p>«Nei, Mester.»</p>
<p>«Føler du lengsel, begjær eller dragning mot tanker du ikke har tenkt, som du aldri har tenkt før, som du ikke tenker nå og som du heller ikke har noen forventninger om å få tenke?»</p>
<p>«Nei, Mester.»</p>
<p>«Når du ser, hører eller opplever noe, Malukyaputta, skal du derfor bare ta det du ser som det du ser, det du hører bare som det du hører, det du ellers sanser bare som det du ellers sanser og det du tenker bare som det du tenker. Da vil du ikke bli dominert av lengsel og begjær etter det du opplever og tenker, verken nå eller senere. Dette er slutten på det som gjør vondt.»</p>
<p>«Den kortfattede veiledningen du her ga, Mester, forstår jeg slik i utvidet form:</p>
<blockquote class='gatha'>
<p>Om du betrakter synlige former<br>
med sviktende oppmerksomhet<br>
og bare ser det du ønsker å se,<br>
brenner lidenskapen i sinnet,<br>
flommer hjertet over av lengsel<br>
etter alt det vakre du ser.</p>
<p>Og lengselen får de synlige<br>
formene til å øke i glans<br>
mens sinnet ditt plages av begjær,<br>
grådighet og grusomhet.<br>
Slik samler du lidelsen i deg –<br>
fjernt fra den svale, kjølige lindring.</p>
<p>Om du lytter til hørbare lyder<br>
med sviktende oppmerksomhet<br>
og bare hører det du vil høre,<br>
brenner lidenskapen i sinnet,<br>
flommer hjertet over av lengsel<br>
etter alt det vakre du hører.</p>
<p>Og lengselen får de hørbare<br>
lyder til å øke i velklang<br>
mens sinnet ditt plages av begjær,<br>
grådighet og grusomhet.<br>
Slik samler du lidelsen i deg –<br>
fjernt fra den svale, kjølige lindring.</p>
<p>Om du trekker inn alle slags dufter<br>
med sviktende oppmerksomhet<br>
og bare kjenner de dufter du vil,<br>
brenner lidenskapen i sinnet,<br>
flommer hjertet over av lengsel<br>
etter alle de deilige dufter.</p>
<p>Og lengselen får de deilige<br>
dufter til å øke i sødme<br>
mens sinnet plages av begjær,<br>
grådighet og grusomhet.<br>
Slik samler du lidelsen i deg –<br>
fjernt fra den svale, kjølige lindring.</p>
<p>Om du smaker forskjellig slags smak<br>
med sviktende oppmerksomhet<br>
og bare kjenner den smak du ønsker,<br>
brenner lidenskapen i sinnet,<br>
flommer hjertet over av lengsel<br>
etter det som smaker så godt.</p>
<p>Og lengselen får den deilige<br>
smaken til å øke i fylde<br>
mens sinnet ditt plages av begjær,<br>
grådighet og grusomhet.<br>
Slik samler du lidelsen i deg,<br>
fjernt fra den svale, kjølige lindring.</p>
<p>Om du kjenner hudens berøring<br>
med sviktende oppmerksomhet<br>
og bare er vár den berøring du ønsker,<br>
brenner lidenskapen i sinnet,<br>
flommer hjertet over av lengsel<br>
etter den deiligste berøring.</p>
<p>Og lengselen får berøringen<br>
til å øke i mykhet og varme<br>
mens sinnet ditt plages av begjær,<br>
grådighet og grusomhet.<br>
Slik samler du lidelsen i deg,<br>
fjernt fra den svale, kjølige lindring.</p>
<p>Om du betrakter tanker og ideer<br>
med sviktende oppmerksomhet<br>
og bare tenker det du vil tenke,<br>
brenner lidenskapen i sinnet,<br>
flommer hjertet over av lengsel<br>
etter de store ideenes verden.</p>
<p>Og lengselen får tankene<br>
og ideene til å øke i glans<br>
mens sinnet ditt plages av begjær,<br>
grådighet og grusomhet.<br>
Slik samler du lidelsen i deg,<br>
fjernt fra den svale, kjølige lindring.</p>
<p>Om du betrakter synlige former<br>
med fullkommen oppmerksomhet<br>
og ser ting akkurat slik de er,<br>
pines du ikke av lidenskap,<br>
slår ditt hjerte jevnt og rolig,<br>
uavhengig av hva du ser.</p>
<p>Når du slik betrakter en form,<br>
betrakter du også din lengsel –<br>
du ser at den falmer og svinner bort<br>
under din skarpe oppmerksomhet.<br>
Lidelsen slipper taket i deg<br>
og du når den svale, kjølige lindring.</p>
<p>Om du lytter til hørbare lyder<br>
med fullkommen oppmerksomhet<br>
og hører dem akkurat slik de er,<br>
pines du ikke av lidenskap,<br>
slår ditt hjerte jevnt og rolig<br>
uavhengig av hva du hører.</p>
<p>Når du slik lytter til en lyd<br>
hører du også din lengsel –<br>
du hører den fjerne seg, svinne bort<br>
under din skarpe oppmerksomhet.<br>
Lidelsen slipper taket i deg<br>
og du når den svale, kjølige lindring.</p>
<p>Om du trekker inn alle slags dufter<br>
med fullkommen oppmerksomhet<br>
og lukter dem akkurat slik de er,<br>
pines du ikke av lidenskap,<br>
slår ditt hjerte jevnt og rolig<br>
uavhengig av lukten du kjenner.</p>
<p>Når du slik trekker inn en duft<br>
lukter du også din lengsel –<br>
den svekkes i hjertet ditt, svinner bort<br>
under din skarpe oppmerksomhet.<br>
Lidelsen slipper taket i deg<br>
og du når den svale, kjølige lindring.</p>
<p>Om du smaker forskjellig slags smak<br>
med fullkommen oppmerksomhet<br>
og smaker alt akkurat slik det er,<br>
pines du ikke av lidenskap,<br>
slår ditt hjerte jevnt og rolig<br>
uavhengig av smaken du kjenner.</p>
<p>Når du slik kjenner på en smak<br>
smaker du også din lengsel –<br>
den svekkes i hjertet ditt, svinner bort<br>
under din skarpe oppmerksomhet.<br>
Lidelsen slipper taket i deg<br>
og du når den svale, kjølige lindring.</p>
<p>Om du kjenner hudens berøring<br>
med fullkommen oppmerksomhet<br>
og føler alt akkurat slik det er,<br>
pines du ikke av lidenskap,<br>
slår ditt hjerte jevnt og rolig<br>
uavhengig av berøringen du kjenner.</p>
<p>Når du slik blir var en berøring<br>
kjenner du også din lengsel –<br>
den svekkes i hjertet ditt, svinner bort<br>
under din skarpe oppmerksomhet.<br>
Lidelsen slipper taket i deg<br>
og du når den svale, kjølige lindring.</p>
<p>Om du betrakter tanker og ideer<br>
med fullkommen oppmerksomhet<br>
og ser dem akkurat slik de er,<br>
pines du ikke av lidenskap,<br>
slår ditt hjerte jevnt og rolig<br>
uavhengig av hva du tenker.</p>
<p>Når du slik betrakter en idé<br>
betrakter du også din lengsel –<br>
du ser at den falmer og svinner bort<br>
under din skarpe oppmerksomhet.<br>
Lidelsen slipper taket i deg<br>
og du når den svale, kjølige lindring.</p>
</blockquote>
<p>Den kortfattede veiledningen du her ga, Mester, forstår jeg slik i utvidet form.»</p>
<p>«Det er bra, det er utmerket at du forstår veiledningen slik du her har gitt uttrykk for den, Malukyaputta! Det er nettopp slik man bør betrakte den!»</p>
<p>Malukyaputta gledet seg over Mesterens ord og takket ham for dem. Deretter reiste han seg opp, tok avskjed med Mesteren ved å gå medsols rundt ham, og så gikk han. Deretter trakk han seg tilbake i ensomhet og satte alle krefter inn, energisk og uten å nøle. Ikke lenge etter fullførte han den høyere trening, den som unge menn av god familie med rette forlater hjemmet og går ut i hjemløsheten for. Han innså selv og erkjente direkte: Nå oppstår det ikke noe nytt, treningsveien er vandret til ende, gjort er det som skulle gjøres og det er ikke noe mer som gjenstår. Og nå var Malukyaputta en arahant.</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
