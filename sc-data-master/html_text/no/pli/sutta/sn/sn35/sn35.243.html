<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn35.243' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Om de seks sansefelter</li>
<li class='vagga'>Kapitlet om slangen</li>
</ul>
<h1>35.243 Fylt av begjær</h1>
</header>
<p class='evam'>Slik har jeg hørt det:</p>
<p>En gang da Mesteren var hos sakyaene, holdt han til i Nigrodhas park i Kapilavatthu. På den tiden hadde sakyaene nettopp bygd en ny møtesal som ennå ikke var blitt tatt i bruk av noen filosof, asket, brahman eller andre mennesker.</p>
<p>Sakyaene i Kapilavatthu gikk bort til Mesteren, hilste høflig på ham og satte seg. Så sa de:</p>
<p>«Vi har bygd en ny møtesal som ingen har tatt i bruk ennå, Mester. Vil du være den første som tar den i bruk, Mester? For det vil være oss til langvarig glede og nytte om vi senere kan bruke en møtesal som du var den første til å bruke.»</p>
<p>Mesteren samtykket i taushet. Da sakyaene så at Mesteren takket ja til invitasjonen, reiste de seg og tok høflig avskjed med ham. De gikk til møtesalen og ryddet golvet, ordnet med sitteplasser og tente lamper. Så gikk de tilbake og fortalte Mesteren at alt var klart.</p>
<p>Mesteren tok kappe og bolle, og sammen med de andre munkene gikk han til møtesalen. Der vasket han føttene og gikk inn og satte seg ved midtstolpen med ansiktet vendt mot øst. Munkene vasket også føttene og gikk inn og satte seg ved vestveggen bak Mesteren, med ansiktene mot øst. Da sakyaene fra Kapilavatthu hadde vasket føttene sine, gikk de inn og satte seg ved østveggen, med ansiktet vendt vestover mot Mesteren. Så underviste Mesteren sakyaene og gledet, oppmuntret og inspirerte dem med ord om den sanne lære til langt på natt. Men så sa han:</p>
<p>«Det er blitt langt på natt, Gotamaer. Gjør det dere selv mener passer best.»</p>
<p>«Ja vel, Mester,» svarte sakyaene, reiste seg og tok avskjed med Mesteren ved å gå medsols rundt ham, før hver gikk til sitt. Mesteren vendte seg til Moggalana den store og sa:</p>
<p>«Munkene er fortsatt våkne og ser ikke trette ut, Moggalana. Kan ikke du gi dem noen ord om læren? Jeg har vondt i ryggen, så jeg må strekke meg ut litt.»</p>
<p>«Det er greit, Mester,» svarte Moggalana.</p>
<p>Mesteren brettet kappen i fire og la seg i løvestilling på høyre side, med det ene beinet oppå det andre, og hvilte i oppmerksomhet og klar forståelse med tanken rettet mot å stå opp igjen.</p>
<p>Moggalana vendte seg mot munkene og sa:</p>
<p>«Hør på meg, mine venner.»</p>
<p>«Ja vel, min venn,» svarte munkene. Og Moggalana sa:</p>
<p>«Jeg vil snakke om begjær, mine venner, om det å bli fylt av begjær. Hør godt etter, da, og følg godt med, så skal jeg forklare det for dere.»</p>
<p>«Ja vel, min venn,» svarte munkene. Og Moggalana sa:</p>
<p>«Hva vil det si å være oversvømmet av begjær? Det er når en munk ser en tiltalende synlig form med øyet og føler begjær etter den, eller når han ser en utiltalende form og føler motvilje mot den, slik at han får tunnellsyn og glemmer å være oppmerksom på kroppen. Da finner han ingen frigjøring av sinnet gjennom visdom, noe som ellers kunne ha hjulpet ham til å bli helt kvitt slike usunne og skadelige sinnstilstander. Det er når han hører … lukter … smaker … kjenner … tenker en tiltalende tanke i sinnet og føler begjær den, eller når han ser en utiltalende form og føler motvilje mot den, slik at han får tunnellsyn og glemmer å være oppmerksom på kroppen. Da finner han ingen frigjøring av sinnet gjennom visdom, noe som ellers kunne ha hjulpet ham til å bli helt kvitt slike usunne og skadelige sinnstilstander.</p>
<p>Dette er å være oversvømmet av begjær etter synlige former, lyder, dufter, smaksinntrykk, berøringer eller tanker. Hvis Mara kommer bort til en slik person, vil han finne en åpning via øyet, der finner han noe å ta tak i. Eller Mara finner en åpning via øret, nesa, tunga, kroppen eller sinnet. Der finner han noe å ta tak i.</p>
<p>Det er som ei hytte bygd av tørr ved og med tørt gras eller siv på taket. Hvis en mann skulle komme fra øst med en tent fakkel, ville ilden finne en åpning, den ville finne noe å ta tak i. Det samme ville skje om han kom med fakkelen fra vest, nord eller sør, ovenfra eller nedenfra. Ilden ville finne en åpning, den ville finne noe å ta tak i.</p>
<p>På samme måte er det hvis munken er oversvømmet av begjær etter synlige former, lyder, dufter, smaksinntrykk, berøringer eller tanker. Hvis Mara kommer bort til en slik person, vil han finne en åpning via øyet, der finner han noe å ta tak i. Eller Mara finner en åpning via øret, nesa, tunga, kroppen eller sinnet. Der finner han noe å ta tak i. I så fall blir munken beseiret av de synlige formene, det er ikke han som beseirer dem. Han blir beseiret av lydene, det er ikke han som beseirer dem. Han blir beseiret av duftene, det er ikke han som beseirer dem. Han blir beseiret av smaksinntrykkene, det er ikke han som beseirer dem. Han blir beseiret av berøringene, det er ikke han som beseirer dem. Han blir beseiret av ideene, det er ikke han som beseirer dem. Dette kalles en munk som er beseiret av synlige former, lyder, dufter, smaksinntrykk, berøringer og ideer. Han er en taper og ikke en vinner, for han er beseiret av skadelige og usunne tilstander som forurenser og skaper ny tilblivelse, som skaper problemer og vonde resultater i form av fødsel, alderdom og død i framtiden. Dette er å være oversvømmet av begjær, mine venner.</p>
<p>Hva vil det si å ikke være oversvømmet av begjær? Det er når en munk ser en tiltalende synlig form med øyet og ikke føler begjær etter den, eller når han ser en utiltalende form og ikke føler motvilje mot den, slik at han fortsatt praktiserer oppmerksomhet på kroppen. Da oppnår han frigjøring av sinnet gjennom visdom, noe som hjelper ham til å bli helt kvitt slike usunne og skadelige sinnstilstander. Det er når han hører … lukter … smaker … kjenner … tenker en tiltalende tanke i sinnet og ikke føler begjær etter den, eller når han ser en utiltalende form og ikke føler motvilje mot den, slik at han fortsatt praktiserer oppmerksomhet på kroppen. Da oppnår han frigjøring av sinnet gjennom visdom, noe som hjelper ham til å bli helt kvitt slike usunne og skadelige sinnstilstander.</p>
<p>Dette er å ikke være oversvømmet av begjær etter synlige former, lyder, dufter, smaksinntrykk, berøringer eller tanker. Hvis Mara kommer bort til en slik person, vil han ikke finne noen åpning via øyet, der finner han ingenting å ta tak i. Og Mara finner heller ikke noen åpning via øret, nesa, tunga, kroppen eller sinnet. Der finner han ingenting å ta tak i.</p>
<p>Det er som en sal eller et hus med spisse gavler bygd av solid murstein og med fersk murpuss. Hvis en mann skulle komme fra øst med en tent fakkel, ville ikke ilden finne noen åpning, den ville ikke finne noe å ta tak i. Det samme ville skje om han kom med fakkelen fra vest, nord eller sør, ovenfra eller nedenfra. Ilden ville ikke finne noen åpning, den ville ikke finne noe å ta tak i.</p>
<p>På samme måte er det hvis munken ikke er oversvømmet av begjær etter synlige former, lyder, dufter, smaksinntrykk, berøringer eller tanker. Hvis Mara kommer bort til en slik person, vil han ikke finne noen åpning via øyet, der finner han ingenting å ta tak i. Mara finner heller ikke noen åpning via øret, nesa, tunga, kroppen eller sinnet. Der finner han ingenting å ta tak i. I så fall seirer munken over de synlige formene, det er ikke han som blir beseiret av dem. Han seirer over av lydene, det er ikke han som blir beseiret av dem. Han seirer over av duftene, det er ikke han som blir beseiret blir beseiret av dem. Han seirer over smaksinntrykkene, det er ikke han som blir beseiret av dem. Han seirer over berøringene, det er ikke han som blir beseiret av dem. Han seirer over ideene, det er ikke han som blir beseiret av dem. Dette kalles en munk som seirer over synlige former, lyder, dufter, smaksinntrykk, berøringer og ideer. Han er en vinner og ikke en taper, for han har seiret over skadelige og usunne tilstander som forurenser og skaper ny tilblivelse, som skaper problemer og vonde resultater i form av fødsel, alderdom og død i framtiden. Det er dette som menes med en munk som ikke er oversvømmet av begjær, mine venner.»</p>
<p>Nå sto Mesteren opp igjen og sa til Moggalana:</p>
<p>«Bra, Moggalana! Du har gitt en god forklaring på hva det vil si å være oversvømmet av begjær og hva det vil si å ikke være oversvømmet av begjær!»</p>
<p>Slik talte Moggalana den store, og Mesteren godkjente ordene hans. Munkene gledet seg over det Moggalana hadde sagt.</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
