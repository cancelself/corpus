<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn35.234' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Om de seks sansefelter</li>
<li class='vagga'>Kapitlet om havet</li>
</ul>
<h1>35.234. Udayi</h1>
</header>
<p>En gang var Ananda og Udayi Ghositaparken i Kosambi. En kveld reiste Udayi seg fra sin ensomme meditasjon, gikk bort til Ananda, hilste høflig på ham og satte seg ned. Så sa han:</p>
<p>«Siden Mesteren jo med mange eksempler har forklart og analysert denne kroppen og påvist at det ikke er noe selv i den, går det an å analysere og forklare bevisstheten på samme måte og påvise at det ikke er noe selv i den, heller?»</p>
<p>«Ja, på samme måte som Mesteren med mange eksempler har forklart og analysert denne kroppen og påvist at det ikke er noe selv i den, går det an å analysere og forklare bevisstheten på samme måte og påvise at det ikke er noe selv i den, min venn Udayi. Synsbevisstheten oppstår jo ut fra øyet og synlige former, ikke sant?»</p>
<p>«Ja, det gjør den.»</p>
<p>«Hvis disse årsakene og betingelsene for at synsbevisstheten oppstår, skulle ta helt og fullstendig slutt, ville vi da kunne registrere noen synsbevissthet?»</p>
<p>«Nei, det ville vi ikke kunne gjøre.»</p>
<p>«På denne måten har Mesteren analysert og forklart at det ikke er noe selv i bevisstheten.</p>
<p>Hørselsbevisstheten … luktebevisstheten … smaksbevisstheten … kroppsbevisstheten … sinnsbevisstheten oppstår jo ut fra sinnet og tanker, ikke sant?»</p>
<p>«Ja, det gjør den.»</p>
<p>«Hvis disse årsakene og betingelsene for at sinnsbevisstheten oppstår, skulle ta helt og fullstendig slutt, ville vi da kunne registrere noen sinnsbevissthet?»</p>
<p>«Nei, det ville vi ikke kunne gjøre.»</p>
<p>«På denne måten har Mesteren analysert og forklart at det ikke er noe selv i bevisstheten.</p>
<p>Tenk dere videre en mann som er på leting etter fast kjerneved, munker. Han tar en skarp øks og går ut i skogen for å finne fast kjerneved. Der får han øye på et stort banyan-tre som rager høyt til værs. Han hogger det over ved roten, hogger av toppen på det og flår vekk det ytre laget på stammen. Men han finner ingen marg og slett ikke noen kjerneved. På samme måte finner munken ikke noe selv eller noe som tilhører selvet i de seks persepsjonsfeltene. Når han ikke finner noe, binder han seg ikke til noe i verden, og når han ikke binder seg til noe, finner han fullkommen ro i sitt indre. Og han vet at det ikke oppstår noe nytt, at treningsveien er vandret til ende, – gjort er det som skulle gjøres og det er ikke noe mer som gjenstår.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
