<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn4.22' lang='no'>
<header>
<ul>
<li class='division'>Tekster fordelt etter tema</li>
<li>Boken med vers</li>
<li>Samtaler med Mara</li>
</ul>
<h1>4.22. Samiddhi</h1>
</header>
<p>En gang da Mesteren var hos sakyaene, holdt han til i Silavati. Munken Samiddhi var også der og praktiserte iherdig trening. Men mens han satt alene og mediterte, kom han til å tenke på dette:</p>
<p>«Jeg er virkelig heldig som har en fullkomment oppvåknet arahant som lærer! Dette er virkelig bra for meg! Jeg er virkelig heldig som har sluttet meg til en lære og en disiplin som er så godt forklart! Dette er virkelig bra for meg! Jeg er virkelig heldig som har slike gode moralske følgesvenner på veien, følgesvenner som praktiserer den samme gode lære! Dette er virkelig bra for meg!»</p>
<p>Den onde Mara forsto hva Samiddhi tenkte på. Han nærmet seg ham med mye skremmende støy og buldring så det var som om jorden skulle revne. Samiddhi gikk bort til Mesteren og fortalte dette. Men Mesteren sa:</p>
<p>«Jorden revner ikke, munk. Det var den onde Mara som kom for å forstyrre deg. Gå og fortsett å praktisere iherdig trening.»</p>
<p>«Ja vel, Mester,» svarte Samiddhi. Han reiste seg, tok høflig avskjed med Mesteren ved å gå medsols rundt ham og fortsatte sin trening. Han tenkte det samme han tidligere hadde tenkt, og den onde Mara merket det igjen. Så han kom tilbake med mye skremmende støy og buldring så det var som om jorden skulle revne. Men Samiddhi uttalte dette verset til ham:</p>
<blockquote class='gatha'>
<p>«Jeg forlot hjemmet ut fra tillit<br>
og gikk ut i hjemløshet.<br>
Oppmerksomhet og visdom har våknet i meg<br>
og sinnet har blitt godt konsentrert.<br>
Skap så mange bilder du bare vil.<br>
Meg skremmer du aldri.»</p>
</blockquote>
<p>Da forsto Mara at munken hadde gjennomskuet ham. Trist og nedslått forsvant han på flekken.</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2015</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
