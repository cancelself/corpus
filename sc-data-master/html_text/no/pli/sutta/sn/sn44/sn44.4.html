<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn44.4' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Samtaler om ubesvarte spørsmål</li>
<li class='vagga'>Kapitlet om de seks sansefelter</li>
</ul>
<h1>44.4. Den andre samtalen mellom Sariputta og Kotthika</h1>
</header>
<p>En gang var Sariputta og Kotthita den store i hjorteparken Isipatana i Baranasi. En kveld reiste Kotthita seg fra sin ensomme meditasjon, gikk bort til Sariputta, hilste høflig på ham og satte seg ned. Så sa han:</p>
<p>«Hvordan er det med en som har kommet fram til sannheten, min venn Sariputta? Eksisterer han etter døden?»</p>
<p>«Dette spørsmålet om hvorvidt en som har kommet fram til sannheten, eksisterer etter døden, er et spørsmål Mesteren ikke har besvart, min venn.»</p>
<p>«Er det da slik at en som har kommet fram til sannheten, ikke eksisterer etter døden?»</p>
<p>«Dette er også et spørsmål Mesteren ikke har besvart.»</p>
<p>«Er det da slik at en som har kommet fram til sannheten, både eksisterer og ikke eksisterer etter døden?»</p>
<p>«Dette er også et spørsmål Mesteren ikke har besvart.»</p>
<p>«Er det da slik at en som har kommet fram til sannheten, verken eksisterer eller ikke eksisterer etter døden?»</p>
<p>«Dette er også et spørsmål Mesteren ikke har besvart.»</p>
<p>«Så du sier at Mesteren ikke har besvart noen av disse spørsmålene? Hvorfor har han ikke gitt noe svar på dem?»</p>
<p>«Den som ikke forstår primærsanseinntrykkene, som ikke ser primærsanseinntrykkene, som ikke forstår det som det er hvordan primærsanseinntrykk oppstår, som ikke forstår hvordan de tar slutt og som heller ikke kjenner veien til å gjøre slutt på primærsanseinntrykkene, vil mene at en som har kommet fram til sannheten, eksisterer etter døden, at han ikke eksisterer etter døden, at han både eksisterer og ikke eksisterer etter døden eller at han verken eksisterer eller ikke eksisterer etter døden.</p>
<p>Den som ikke forstår følelsene … identifikasjonene … reaksjonene … den skjelnende bevisstheten, som ikke ser den skjelnende bevisstheten, som ikke forstår det som det er hvordan den skjelnende bevisstheten oppstår, som ikke forstår hvordan de tar slutt og som heller ikke kjenner veien til å gjøre slutt på den skjelnende bevisstheten, vil mene at en som har kommet fram til sannheten, eksisterer etter døden, at han ikke eksisterer etter døden, at han både eksisterer og ikke eksisterer etter døden eller at han verken eksisterer eller ikke eksisterer etter døden.</p>
<p>Men den som forstår primærsanseinntrykkene, som ser primærsanseinntrykkene, som forstår det som det er hvordan primærsanseinntrykk oppstår, som forstår hvordan de tar slutt og som også kjenner veien til å gjøre slutt på primærsanseinntrykkene, vil ikke mene at en som har kommet fram til sannheten, eksisterer etter døden, at han ikke eksisterer etter døden, at han både eksisterer og ikke eksisterer etter døden eller at han verken eksisterer eller ikke eksisterer etter døden.</p>
<p>Den som forstår følelsene … identifikasjonene … reaksjonene … den skjelnende bevisstheten, som ser den skjelnende bevisstheten, som forstår det som det er hvordan den skjelnende bevisstheten oppstår, som forstår hvordan de tar slutt og som også kjenner veien til å gjøre slutt på den skjelnende bevisstheten, vil ikke mene at en som har kommet fram til sannheten, eksisterer etter døden, at han ikke eksisterer etter døden, at han både eksisterer og ikke eksisterer etter døden eller at han verken eksisterer eller ikke eksisterer etter døden.</p>
<p>Dette er grunnen til at Mesteren ikke har besvart disse spørsmålene.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
