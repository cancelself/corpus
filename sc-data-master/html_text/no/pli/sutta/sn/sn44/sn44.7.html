<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn44.7' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Samtaler om ubesvarte spørsmål</li>
<li class='vagga'>Kapitlet om de seks sansefelter</li>
</ul>
<h1>44.7. Moggallana</h1>
</header>
<p>Den omvandrende filosofen Vacchagotta gikk bort til Moggallana den store, hilste høflig på ham og pratet litt med ham. Deretter satte han seg ned og sa:</p>
<p>«Hvordan er det, Moggallana, er verden evig?»</p>
<p>«Mesteren har ikke sagt at verden er evig, Vaccha.»</p>
<p>«Er da verden ikke evig?»</p>
<p>«Mesteren har ikke sagt at verden ikke er evig.»</p>
<p>«Er verden avgrenset?»</p>
<p>«Mesteren har ikke sagt at verden er avgrenset?»</p>
<p>«Er da verden ubegrenset?»</p>
<p>«Mesteren har ikke sagt at verden er ubegrenset.»</p>
<p>«Er kropp og sjel det samme?»</p>
<p>«Mesteren har ikke sagt at kropp og sjel er det samme.»</p>
<p>«Er da kroppen én ting og sjelen en annen ting?»</p>
<p>«Mesteren har ikke sagt at kroppen er én ting og sjelen en annen ting.»</p>
<p>«Hvordan er det med den som har kommet fram til sannheten, Moggallana, eksisterer han etter døden?»</p>
<p>«Mesteren har ikke sagt at den som har kommet fram til sannheten, eksisterer etter døden.»</p>
<p>«Er det da slik at han ikke eksisterer etter døden?»</p>
<p>«Mesteren har ikke sagt at han ikke eksisterer etter døden.»</p>
<p>«Er det da slik at han både eksisterer og ikke eksisterer etter døden?»</p>
<p>«Mesteren har ikke sagt at han både eksisterer og ikke eksisterer etter døden.»</p>
<p>«Er det da slik at den som har kommet fram til sannheten, verken eksisterer eller ikke eksisterer etter døden?»</p>
<p>«Mesteren har ikke sagt at den som har kommet fram til sannheten, verken eksisterer eller ikke eksisterer etter døden, Vaccha.»</p>
<p>«Men omvandrende filosofer som følger andre læremestere, gir svar og forklaringer når noen spør dem om verden er evig og så videre. Hvorfor vil ikke Mesteren svare på disse spørsmålene?»</p>
<p>«Filosofer fra andre skoler mener følgende, Vaccha:</p>
<p>‘Øyet er mitt, det er meg, det er mitt selv. Øret, nesa, tunga, sinnet er mitt, det er meg, det er mitt selv’</p>
<p>Derfor gir de svar på spørsmålene om verden er evig og så videre. Men Mesteren, arahanten som har kommet fram til sannheten og som selv har oppnådd full oppvåkning, mener følgende:</p>
<p>‘Øyet er ikke mitt, det er ikke meg, det er ikke mitt selv. Øret, nesa, tunga, sinnet er ikke mitt, det er ikke meg, det er ikke mitt selv’</p>
<p>Derfor vil han som har kommet fram til sannheten ikke gi noe svar på disse spørsmålene.»</p>
<p>Deretter reiste Vacchagotta seg fra plassen sin og gikk bort til Mesteren. Han hilste høflig på ham og pratet litt med ham før han satte seg ned. Så sa han:</p>
<p>«Hvordan er det, Mester, er verden evig?»</p>
<p>«Jeg har ikke sagt at verden er evig, Vaccha.»</p>
<p>De videre spørsmålene og svarene var som i samtalen med Moggallana. Til slutt utbrøt Vacchagotta:</p>
<p>«Det er virkelig fantastisk, Mester, at det er slikt perfekt samsvar mellom lærerens og elevens forklaringer, at de stemmer så godt overens i innhold og detaljer og ikke inneholder noe som er motstridende når det gjelder å forklare det høyeste. For jeg stilte en gang Moggallana den store akkurat disse spørsmålene, og han besvarte dem på akkurat samme måte helt ned i den minste detalj. Det er virkelig fantastisk, Mester, at det er slikt perfekt samsvar mellom lærerens og elevens forklaringer, at de stemmer så godt overens i innhold og detaljer og ikke inneholder noe som er motstridende når det gjelder å forklare det høyeste.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
