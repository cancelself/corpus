<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn44.9' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Samtaler om ubesvarte spørsmål</li>
<li class='vagga'>Kapitlet om de seks sansefelter</li>
</ul>
<h1>44.9. Samfunnshuset</h1>
</header>
<p>En gang gikk den omvandrende filosofen Vacchagotta bort til Mesteren, hilste høflig på ham og pratet litt med ham. Deretter satte han seg ned og sa:</p>
<p>«For en tid siden satt det mange filosofer, brahmaner og omvandrende filosofer fra forskjellige skoler og snakket sammen i samfunnshuset, Gotama, og de omtalte forskjellige filosofilærere slik:</p>
<p>‘Purana Kassapa er en kjent og berømt leder som har grunnlagt en orden, herre konge. Han har stort følge og mange elever, og er høyt aktet av mange mennesker. Når en av elevene hans er død, forteller han hvor han blir gjenfødt, og sier at han er blitt gjenfødt der eller der. Hvis en av elevene var en helt uvanlig person som nådde lengre enn andre mennesker, forteller han også at han er blitt gjenfødt der eller der.’</p>
<p>På samme måte omtaler de andre kjente og berømte ledere som har grunnlagt en orden, som Makkhali Gosala, Ajita med hårkappa, Pakudha Kaccayana, Satjaya Belatthiputta og Nigantha Nataputta. Når en av elevene hans er død, forteller han hvor han blir gjenfødt, og sier at han er blitt gjenfødt der eller der. Hvis en av elevene var en helt uvanlig person som nådde lengre enn andre mennesker, forteller han også at han er blitt gjenfødt der eller der.</p>
<p>De sier også at filosofen Gotama er en kjent og berømt leder som har grunnlagt en orden, herre konge. Han har stort følge og mange elever, og er høyt aktet av mange mennesker. Når en av elevene hans er død, forteller han hvor han blir gjenfødt, og sier at han er blitt gjenfødt der eller der. Hvis en av elevene var en helt uvanlig person som nådde lengre enn andre mennesker, sier han ikke at han er blitt gjenfødt der eller der. Nei, han sier at denne eleven har skåret over begjæret, brutt lenkene, at han har gjennomskuet innbilningene fullt og helt og gjort ende på lidelsen. Derfor er jeg i tvil, Gotama, jeg er usikker. Hvordan i all verden skal jeg forstå Gotamas lære?»</p>
<p>«Det er rett av deg å tvile, Vaccha, det er rett av deg å være usikre, for tvilen kommer av at emnet er vanskelig. Jeg sier at gjenfødelse skjer når det er brensel til stede, ikke når det ikke finnes brensel. På samme måte som en ild brenner når den har brensel, og ikke når den ikke har brensel, sier jeg at gjenfødelse skjer når det er brensel til stede, ikke når det ikke finnes brensel.»</p>
<p>«Men når flammene blir tatt av vinden og ført langt av sted, hva slags brensel har de da, Gotama?»</p>
<p>«Når flammene blir tatt av vinden og ført langt av sted, er det vinden som er brenselet. Ved en slik anledning sier jeg det er vinden som utgjør brenselet, Vaccha.»</p>
<p>«Men når denne kroppen dør og et vesen blir gjenfødt i en annen kropp, hva er det da som utgjør brenselet?»</p>
<p>«Når denne kroppen dør og et vesen blir gjenfødt i en annen kropp, da er det begjæret som er brenselet. Ved en slik anledning sier jeg det er begjæret som utgjør brenselet, Vaccha.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
