<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn44.1' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Samtaler om ubesvarte spørsmål</li>
<li class='vagga'>Kapitlet om de seks sansefelter</li>
</ul>
<h1>44.1. Nonnen Khema</h1>
</header>
<p>En gang var Mesteren i Savatthi, der han oppholdt seg i Anathapindikas park Jetalunden. På den tiden var nonnen Khema på vandring i Kosala, og hun hadde tatt opphold i Toranavatthu mellom Savatthi og Saketa. Kong Pasenadi av Kosala var på reise fra Saketa til Savatthi, og stanset for natten i Toranavatthu. Kongen tilkalte en mann og sa:</p>
<p>«Gå og finn ut om det er noen filosof eller brahman i Toranavatthu som jeg kan stå til tjeneste for i dag!»</p>
<p>«Ja vel, herre konge,» svarte mannen. Deretter vandret han omkring i hele Toranavatthu, men han fant ikke noen slik filosof eller brahman som kongen kunne stå til tjeneste for. Men han fikk se at nonnen Khema hadde tatt opphold der i Toranavatthu. Så da gikk han tilbake til kongen og fortalte dette.</p>
<p>«Og denne nonnen Khema er elev av arahanten, han som har kommet fram til fullkommen oppvåkning. Om denne nonnen sies det gode ting: Hun er vis, klok og intelligent. Hun har stor lærdom, og hun taler vakre og kloke ord. Henne kan du stå til tjeneste for, herre konge!»</p>
<p>Da gikk kong Pasenadi av Kosala bort til nonnen Khema, hilste høflig på henne og satte seg ned. Da kongen hadde satt seg, sa han:</p>
<p>«Hvordan er det med en som har kommet fram til sannheten? Eksisterer han etter døden?»</p>
<p>«Dette spørsmålet om hvorvidt en som har kommet fram til sannheten, eksisterer etter døden, er et spørsmål Mesteren ikke har besvart, herre konge.»</p>
<p>«Er det da slik at en som har kommet fram til sannheten, ikke eksisterer etter døden?»</p>
<p>«Dette er også et spørsmål Mesteren ikke har besvart.»</p>
<p>«Er det da slik at en som har kommet fram til sannheten, både eksisterer og ikke eksisterer etter døden?»</p>
<p>«Dette er også et spørsmål Mesteren ikke har besvart.»</p>
<p>«Er det da slik at en som har kommet fram til sannheten, verken eksisterer eller ikke eksisterer etter døden?»</p>
<p>«Dette er også et spørsmål Mesteren ikke har besvart, herre konge.»</p>
<p>«Så du sier at Mesteren ikke har besvart noen av disse spørsmålene? Hvorfor har han ikke gitt noe svar på dem?»</p>
<p>«La meg stille deg et motspørsmål, herre konge, så kan du svare slik du synes best. Har du en regnskapsfører eller matematiker som kan telle alle sandkornene i Ganges og si deg hvor mange sandkorn, hvor mange hundre sandkorn, hvor mange tusen sandkorn eller hvor mange hundre tusen sandkorn det er der?»</p>
<p>«Nei, det har jeg ikke.»</p>
<p>«Har du en regnskapsfører eller matematiker som kan regne ut hvor mye vann det er i havet og si deg hvor mange liter, hvor mange hundre liter, hvor mange tusen liter eller hvor mange hundre tusen liter vann det er der?»</p>
<p>«Nei, jeg har ikke det heller.»</p>
<p>«Hvorfor ikke?»</p>
<p>«Havet er så stort og dypt at det er umulig å måle det!»</p>
<p>«Nettopp, herre konge. Om man vil prøve å definere ham som har kommet fram til sannheten ved hjelp av ytre former, så kommer han til å legge fra seg denne skikkelsen. Den blir skåret over ved roten som et palmetre slik at den ikke kan vokse opp igjen på nytt. Det er ikke mulig å måle ham ut fra fysiske kjennetegn. Han er stor, dyp og umulig å måle, akkurat som havet. Derfor er det ikke relevant å spørre om han som har kommet fram til sannheten eksisterer, om han ikke eksisterer, om han både eksisterer og eksisterer eller om han verken eksisterer eller ikke eksisterer.</p>
<p>Om man vil prøve å definere ham som har kommet fram til sannheten ved hjelp av følelser … identifikasjoner … reaksjoner … bevissthet, så kommer han til å legge fra seg denne bevisstheten. Den blir skåret over ved roten som et palmetre slik at den ikke kan vokse opp igjen på nytt. Det er ikke mulig å måle ham ut fra bevissthet. Han er stor, dyp og umulig å måle, akkurat som havet. Derfor er det ikke relevant å spørre om han som har kommet fram til sannheten eksisterer, om han ikke eksisterer, om han både eksisterer og eksisterer eller om han verken eksisterer eller ikke eksisterer.»</p>
<p>Kongen gledet seg over disse ordene og takket Khema for dem. Så tok han høflig avskjed ved å gå medsols rundt henne før han gikk fra stedet.</p>
<p>Ved en senere anledning besøkte kong Pasenadi Mesteren, og han stilte ham samme spørsmål som han hadde stilt nonnen Khema:</p>
<p>«Hvordan er det med en som har kommet fram til sannheten? Eksisterer han etter døden?»</p>
<p>«Dette spørsmålet om hvorvidt en som har kommet fram til sannheten, eksisterer etter døden, er et spørsmål jeg ikke har besvart, herre konge.»</p>
<p>Og samtalen fortsatte ord for ord slik samtalen mellom kongen og Khema hadde gått. Til slutt utbrøt kongen:</p>
<p>«Det er virkelig fantastisk, Mester, at det er slikt perfekt samsvar mellom lærerens og elevens forklaringer, at de stemmer så godt overens i innhold og detaljer og ikke inneholder noe som er motstridende når det gjelder å forklare det høyeste. For jeg stilte en gang nonnen Khema akkurat disse spørsmålene, og hun besvarte dem på akkurat samme måte helt ned i den minste detalj. Det er virkelig fantastisk, Mester, at det er slikt perfekt samsvar mellom lærerens og elevens forklaringer, at de stemmer så godt overens i innhold og detaljer og ikke inneholder noe som er motstridende når det gjelder å forklare det høyeste.</p>
<p>Men jeg har mye å gjøre, Mester, så nå må jeg gå.»</p>
<p>«Gjør det du mener tiden er det rette for, herre konge!»</p>
<p>Kongen gledet seg over disse ordene og takket Mesteren for dem. Så tok han høflig avskjed ved å gå medsols rundt ham før han gikk fra stedet.</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
