<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn44.11' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Samtaler om ubesvarte spørsmål</li>
<li class='vagga'>Kapitlet om de seks sansefelter</li>
</ul>
<h1>44.11. Sabhiya</h1>
</header>
<p>En gang var munken Sabhiya Kaccana i mursteinshallen i Ñatika. Den omvandrende filosofen Vacchagotta kom bort til ham, hilste høflig og pratet litt med ham. Deretter satte han seg ned og sa:</p>
<p>«Hvordan er det med den som har kommet fram til sannheten, Kaccana, eksisterer han etter døden?»</p>
<p>«Mesteren har ikke sagt at den som har kommet fram til sannheten, eksisterer etter døden.»</p>
<p>«Er det da slik at han ikke eksisterer etter døden?»</p>
<p>«Mesteren har ikke sagt at han ikke eksisterer etter døden.»</p>
<p>«Er det da slik at han både eksisterer og ikke eksisterer etter døden?»</p>
<p>«Mesteren har ikke sagt at han både eksisterer og ikke eksisterer etter døden.»</p>
<p>«Er det da slik at den som har kommet fram til sannheten, verken eksisterer eller ikke eksisterer etter døden?»</p>
<p>«Mesteren har ikke sagt at den som har kommet fram til sannheten, verken eksisterer eller ikke eksisterer etter døden, Vaccha.»</p>
<p>«Men hvorfor har ikke Mesteren svart på noen av disse spørsmålene, Kaccana?»</p>
<p>«Grunnen til å erklære at noen har form eller ikke form, at de er bevisste, ubevisste eller verken bevisste eller ubevisste, den grunnen eller årsaken bør avsluttes helt og fullstendig. Hvordan skal man da kunne erklære at han har form eller ikke form, at han er bevisst, ubevisst eller verken bevisst eller ubevisst?»</p>
<p>«Hvor lenge har du vært munk, Kaccana?»</p>
<p>«Ikke så lenge, min venn. Bare tre år.»</p>
<p>«Det er virkelig storartet at du har lært så mye og kan uttale deg om så dype ting, min venn!»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
