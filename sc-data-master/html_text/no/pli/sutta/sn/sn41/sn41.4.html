<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn41.4' lang='no'>
<header>
<ul>
<li class='division'>Tekster fordelt etter tema</li>
<li class='vagga'>Kapitlet om de seks sansefelter</li>
<li class='subdivision'>Samtaler med Citta</li>
<li lang='pli' translate='no'>Mahakapatihariyasutta</li>
</ul>
<h1>41.4 Mahaka</h1>
</header>
<p>En gang var det mange eldre munker som bodde i Ambatakalunden i Macchikasanda. Da gikk husherren Citta bort til dem, hilste høflig og satte seg ned hos dem. Så sa han:</p>
<p>“La meg få invitere dere til å spise hos meg i morgen tidlig, mine herrer.”</p>
<p>De eldre munkene samtykket i taushet. Da Citta så at munkene samtykket, tok han høflig avskjed og gikk en gang medsols rundt dem før han gikk sin vei.</p>
<p>Neste morgen sto munkene opp og kledde på seg, tok kappe og bolle og gikk til Cittas hus. Der satte de seg ned på sitteplasser som sto klar for dem. Citta serverte munkene egenhendig og forsynte dem med all slags god mat. Da munkene var forsynt og hadde vasket bollene og hendene sine, reiste de seg og gikk. Husherren Citta fulgte etter dem og sa:</p>
<p>“Ta med dere restene!”</p>
<p>Det var veldig varmt akkurat da, og siden munkene hadde spist godt, var det nesten så de smeltet der de gikk.</p>
<p>Den yngste av disse munkene het Mahaka. Han henvendte seg til den eldste munken og sa:</p>
<p>“Hadde det ikke vært bra, min herre, om det kom en kjølig vind akkurat nå? Hadde det ikke vært bra med tordenvær og noen regndråper?”</p>
<p>“Jo, det hadde vært virkelig bra, min venn Mahaka.”</p>
<p>Dermed brukte Mahaka sine paranormale ferdigheter og sørget for at det kom en kjølig vind med tordenvær og noen regndråper. Og Citta tenkte:</p>
<p>“Dette er den yngste munken her, og selv han mestrer altså slike paranormale ferdigheter!”</p>
<p>Da Mahaka kom fram til parken der munkene bodde, henvendte han seg til den eldste munken og sa:</p>
<p>“Er det nok nå, min herre?”</p>
<p>“Ja, det er nok nå, min venn Mahaka. Du har gjort nok, du har gjort oss en tjeneste!”</p>
<p>Deretter gikk munkene til hyttene sine, og Mahaka gjorde det samme.</p>
<p>Nå gikk husherren Citta bort til Mahaka, hilste høflig på ham og satte seg ned. Så sa han:</p>
<p>“Kan du ikke vise meg noen flere slike paranormale undere, min herre?”</p>
<p>“Da kan du bre kappa di ut her på verandaen og strø noe tørt gras over den, husherre.”</p>
<p>“Ja vel, min herre,” svarte Citta og gjorde som han ble bedt om. Mahaka gikk inn i hytta og stengte døra med en bolt. Så brukte han sine paranormale ferdigheter til å sende en flammestråle gjennom nøkkelhullet som brente graset, men ikke kappa. Citta ble så forskrekket at håret reiste seg på hodet hans. Så ristet han kappa og ble stående. Mahaka kom ut av hytta igjen og spurte:</p>
<p>“Er det nok nå, husherre?”</p>
<p>“Ja, det er nok nå, Mahaka. Du har gjort nok, du har gjort oss en tjeneste! Da håper jeg du trives her i Macchikasanda, for det er jo vakkert her i Ambatakalunden! Jeg skal sørge for at du har det du trenger av kapper, mat, bolig og medisiner.”</p>
<p>“Det er pent sagt av deg, husherre.”</p>
<p>Deretter ryddet Mahaka soveplassen sin, tok kappe og bolle og forlot Macchikasanda, og han vendte ikke tilbake.</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
