<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn41.1' lang='no'>
<header>
<ul>
<li class='division'>Tekster fordelt etter tema</li>
<li class='vagga'>Kapitlet om de seks sansefelter</li>
<li class='subdivision'>Samtaler med Citta</li>
<li lang='pli' translate='no'>Samyojanasutta</li>
</ul>
<h1>41.1 Bindinger</h1>
</header>
<p>En gang var det mange eldre munker som bodde i Ambatakalunden i Macchikasanda. En dag da de eldre munkene hadde gått matrunden og var ferdige med å spise, satt de i paviljongen og snakket sammen. Da kom de til å snakke om bindinger.</p>
<p>“Hva er egentlig bindinger, mine venner, og hva er det som forårsaker bindinger? Har disse forskjellig mening og forskjellig betegnelse, eller har de samme mening og bare forskjellig betegnelse?”</p>
<p>Noen munker mente at bindinger og det som forårsaker bindinger har forskjellig mening og forskjellig betegnelse, mens andre munker mente at bindinger og det som forårsaker bindinger har forskjellig mening og bare forskjellig betegnelse.</p>
<p>På den tiden hadde husherren Citta kommet til Mighapathaka i et eller annet ærend. Han fikk høre om den debatten disse munkene hadde, så han gikk og besøkte dem. Han hilste høflig på dem og satte seg ned. Så sa han:</p>
<p>“Jeg har hørt at mange av dere samlet seg i paviljongen etter at dere hadde gått matrunden og var ferdige med å spise, mine herrer. Dere snakket om bindinger, og noen av dere sa mente at bindinger og det som forårsaker bindinger har forskjellig mening og forskjellig betegnelse, mens andre mente at bindinger og det som forårsaker bindinger har forskjellig mening og bare forskjellig betegnelse. Stemmer dette, mine herrer?”</p>
<p>“Ja, det stemmer, husherre.”</p>
<p>“Bindinger og det som forårsaker bindinger har forskjellig mening og forskjellig betegnelse, mine herrer. Jeg skal illustrere det med en lignelse, for en lignelse kan hjelpe noen forstandige mennesker til å forstå meningen med det som er sagt.</p>
<p>Det er som om en hvit og en sort okse skulle være bundet sammen med et tau eller et åk. Hvis noen da sier at det er den hvite oksen som er bindingen til den sorte, eller at det er den sorte oksen som er bindingen til den hvite, ville det da være riktig?”</p>
<p>“Nei, husherre. Det er jo ikke den hvite som er bindingen til den sorte eller den sorte som er bindingen til den hvite. Bindingen er det tauet eller det åket som danner forbindelsen.”</p>
<p>“Nettopp, mine herrer. På samme måte er ikke øyet bundet til synlige former, og synlige former er ikke bundet til øyet. Bindingen dannes av lidenskap og begjær som oppstår betinget av disse to. Øret er ikke … nesa … tunga … kroppen … sinnet er ikke bundet til tankene, og tankene er ikke bundet til sinnet. Bindingen dannes av lidenskap og begjær som oppstår betinget av disse to.”</p>
<p>“Dette er bra for deg, husherre! Det er virkelig bra for deg at du har en så dyp innsikt i den oppvåknedes lære!”</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
