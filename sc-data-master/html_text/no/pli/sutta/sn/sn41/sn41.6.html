<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn41.6' lang='no'>
<header>
<ul>
<li class='division'>Tekster fordelt etter tema</li>
<li class='vagga'>Kapitlet om de seks sansefelter</li>
<li class='subdivision'>Samtaler med Citta</li>
<li lang='pli' translate='no'>Dutiyakamabhusutta</li>
</ul>
<h1>41.6 Den andre samtalen med Kamabhu</h1>
</header>
<p>En gang da munken Kamabhu var i Ambatakalunden i Macchikasanda, kom husherren Citta bort til ham, hilste høflig og satte seg ned. Så sa han:</p>
<p>“Hvilke aktiviteter finnes det, min herre?”</p>
<p>”“Det er tre slags aktiviteter, og det er kroppens aktiviteter, talens aktiviteter og sinnets aktiviteter.”</p>
<p>“Men hva er kroppens aktiviteter, hva er talens aktiviteter og hva er sinnets aktiviteter?”</p>
<p>“Kroppens aktiviteter er innpust og utpust, talens aktiviteter er innledende og fastholdende tanker og sinnets aktiviteter er identifikasjoner og følelser.”</p>
<p>“Bra, min herre,” svarte Citta, og gledet seg over svaret. Så stilte han et nytt spørsmål:</p>
<p>“Men hvorfor regnes innpust og utpust som kroppens aktiviteter? Hvorfor regnes innledende og fastholdende tanker som talens aktiviteter, og hvorfor regnes identifikasjoner og følelser som sinnets aktiviteter?”</p>
<p>“Innpust og utpust regnes som kroppens aktiviteter fordi de skjer i kroppen og er knyttet til kroppen. Innledende og fastholdende tanker regnes som talens aktiviteter fordi ordene oppstår i tankene og bearbeides der før de bryter ut i tale. Identifikasjoner og følelser regnes som sinnets aktiviteter fordi de skjer i sinnet og er knyttet til sinnet.”</p>
<p>“Bra, min herre,” sa Citta, og gledet seg over svaret. Så stilte han et nytt spørsmål:</p>
<p>“Og hvordan oppstår den tilstanden av dyp meditasjon der sansing og følelser har stoppet opp?”</p>
<p>“En munk som går inn i den tilstanden der sansing og følelser har stoppet opp, tenker ikke: ‘jeg skal gå inn i den tilstanden der sansing og følelser har stoppet opp’, eller: ‘jeg går inn i den tilstanden der sansing og følelser har stoppet opp’, og heller ikke: ‘jeg har gått inn i den tilstanden der sansing og følelser har stoppet opp’. Siden sinnet hans allerede er blitt utviklet i den retningen, fører det ham inn i denne tilstanden.”</p>
<p>“Bra, min herre,” sa Citta, og gledet seg over svaret. Så stilte han et nytt spørsmål:</p>
<p>“Hvilke funksjoner er det som først stopper hos en munk som går inn i den tilstanden der sansing og følelser har stoppet opp? Er det kroppens aktiviteter, talens aktiviteter eller sinnets aktiviteter?”</p>
<p>“Hos en munk som går inn i den tilstanden der sansing og følelser har stoppet opp, er det først talens aktiviteter som stopper. Deretter stopper kroppens aktiviteter, og til slutt stopper sinnets aktiviteter.”</p>
<p>“Bra, min herre,” sa Citta, og gledet seg over svaret. Så stilte han et nytt spørsmål:</p>
<p>“Men hva er forskjellen på en som er død, og en munk som har gått inn i dyp meditasjon der sansing og følelser har stoppet opp?”</p>
<p>“Når man er død, har kroppens funksjoner stoppet og tatt helt slutt, talens funksjoner har stoppet og tatt helt slutt, og sinnets funksjoner har stoppet og tatt helt slutt. Livsfunksjonene er kommet til ende, varmen har sluknet og sansene er gått i oppløsning. Hos en munk som har gått inn i dyp meditasjon der sansing og følelser har stoppet opp, har kroppens funksjoner stoppet og tatt helt slutt, talens funksjoner har stoppet og tatt helt slutt, og sinnets funksjoner har stoppet og tatt helt slutt. Men livsfunksjonene er ikke avsluttet, varmen har ikke sluknet og sansene har ikke gått i oppløsning. Dette er forskjellen på en som er død, og en munk som har gått inn i dyp meditasjon der sansing og følelser har stoppet opp.”</p>
<p>“Bra, min herre,” sa Citta, og gledet seg over svaret. Så stilte han et nytt spørsmål:</p>
<p>“Hvordan kommer han så ut av den tilstanden der sansing og følelser har stoppet opp?”</p>
<p>“En munk som kommer ut av den tilstanden der sansing og følelser har stoppet opp, tenker ikke: ‘jeg skal komme ut av den tilstanden der sansing og følelser har stoppet opp’, eller: ‘jeg kommer ut av den tilstanden der sansing og følelser har stoppet opp’, og heller ikke: ‘jeg har kommet ut av den tilstanden der sansing og følelser har stoppet opp’. Siden sinnet hans allerede er blitt utviklet i den retningen, fører det ham ut av denne tilstanden.”</p>
<p>“Bra, min herre,” sa Citta, og gledet seg over svaret. Så stilte han et nytt spørsmål:</p>
<p>“Hvilke funksjoner er det som først kommer i gang igjen hos en munk som kommer ut av den tilstanden der sansing og følelser har stoppet opp? Er det kroppens aktiviteter, talens aktiviteter eller sinnets aktiviteter?”</p>
<p>“Hos en munk som kommer ut av den tilstanden der sansing og følelser har stoppet opp, er det først sinnets aktiviteter som kommer i gang igjen. Deretter følger kroppens aktiviteter, og til slutt kommer talens aktiviteter i gang igjen.”</p>
<p>“Bra, min herre,” sa Citta, og gledet seg over svaret. Så stilte han et nytt spørsmål:</p>
<p>“Hvilke sanseinntrykk har en munk som er kommet ut av den tilstanden der sansing og følelser har stoppet opp?”</p>
<p>“En munk som kommer ut av den tilstanden der sansing og følelser har stoppet opp, har tre sanseinntrykk. Han sanser tomhet, objektløshet og åpenhet.”</p>
<p>“Bra, min herre,” sa Citta, og gledet seg over svaret. Så stilte han et nytt spørsmål:</p>
<p>“Hva har en munk lyst til når han kommer ut av den tilstanden der sansing og følelser har stoppet opp? Hva tenderer han mot, hva føler han seg tiltrukket av?”</p>
<p>“En munk som kommer ut av den tilstanden der sansing og følelser har stoppet opp, har lyst til å være alene. Han tenderer mot ensomhet, han føler seg tiltrukket av ensomhet.”</p>
<p>“Bra, min herre,” sa Citta, og gledet seg over svaret. Så stilte han et nytt spørsmål:</p>
<p>“Hvor mange tilstander er nyttige for å oppnå den tilstanden der sansing og følelser har stoppet opp, min herre?”</p>
<p>“Dette burde du faktisk ha spurt om først, husherre. Men jeg skal forklare det. Det er to tilstander som er nyttige for å oppnå den tilstanden der sansing og følelser har stoppet opp – det er konsentrasjon og innsikt.”</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
