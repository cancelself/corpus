<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn41.10' lang='no'>
<header>
<ul>
<li class='division'>Tekster fordelt etter tema</li>
<li class='vagga'>Kapitlet om de seks sansefelter</li>
<li class='subdivision'>Samtaler med Citta</li>
<li lang='pli' translate='no'>Gilanadassanasutta</li>
</ul>
<h1>41.10 Sykebesøk</h1>
</header>
<p>Så ble husherren Citta alvorlig syk og hadde store smerter. Da kom en rekke guddommer som bodde i parken, i skogen, i trærne og i legeurter sammen, og sa til Citta:</p>
<p>“Nå bør du fatte en sterk beslutning om å bli en konge med verdensherredømme i ditt neste liv, husherre!”</p>
<p>Men Citta svarte guddommene slik:</p>
<p>“Det er også forgjengelig, det er også flyktig. Det er noe man bør forlate og gå videre.”</p>
<p>Da Cittas venner og slektninger hørte ham si dette, sa de:</p>
<p>“Ta deg sammen, kjære venn! Ikke snakk i villelse!”</p>
<p>“Hva har jeg sagt som får dere til å si at jeg skal ta meg sammen og ikke snakke i villelse?”</p>
<p>“Jo, du sa: ‘Det er også forgjengelig, det er også flyktig. Det er noe man bør forlate og gå videre.’”</p>
<p>“Det var noe jeg sa til en rekke guddommer som bor i parken, i skogen, i trærne og i legeurter. De kom sammen og sa:</p>
<p>‘Nå bør du fatte en sterk beslutning om å bli en konge med verdensherredømme i ditt neste liv, husherre!’</p>
<p>Og det var da jeg svarte dem slik:</p>
<p>‘Det er også forgjengelig, det er også flyktig. Det er noe man bør forlate og gå videre.’”</p>
<p>“Hva kan disse guddommene ha tenkt på når de ba deg fatte en sterk beslutning om å bli en konge med verdensherredømme i ditt neste liv, kjære venn?”</p>
<p>“De har nok tenkt at denne husherren Citta har god moral og mange gode egenskaper. Så dersom han ønsker det, kan han bli en konge med verdensherredømme i sitt neste liv. For den som har et rent sinn, god moral og gode egenskaper vil oppnå gode resultater. Det var derfor de oppfordret meg til å fatte en sterk beslutning om å bli en konge med verdensherredømme i mitt neste liv. Og det var fordi de sa dette, at jeg svarte at det er også forgjengelig, det er også flyktig. Det er noe man bør forlate og gå videre.”</p>
<p>“Så gi oss undervisning, kjære venn!”</p>
<p>“Da bør dere trene dere slik at dere utvikler en urokkelig tillit til den oppvåknede, slik at dere sier: ‘Dette er i sannhet en arahant, en Mester som har våknet fullt og helt ved egen hjelp. Han har fullkommen kunnskap og atferd, han er lykkelig, han er en som kjenner verden – en uforlignelig trener for folk som kan trenes – guders og menneskers lærer, en våken Mester.’</p>
<p>Dere bør trene dere slik at dere utvikler en urokkelig tillit til læren, slik at dere sier: ‘Mesteren har gitt en tydelig og klar undervisning i denne læren som alle selv kan se, som gir resultater her og nå, som er åpen for innsyn, som fører til målet og som forstandige mennesker selv kan finne ut av.</p>
<p>Dere bør trene dere slik at dere utvikler urokkelig tillit til fellesskapet, slik at dere sier: ‘Fellesskapet av Mesterens elever, det vil si de fire parene av personer eller de åtte menneskene, viser god oppførsel og har edel levemåte, de følger den rette vei uten overtredelser. Dette fellesskapet fortjener heder, gjestfrihet, gaver og respekt. Dette er den beste åker å så i for å høste gode fortjenester.’</p>
<p>Dere bør trene dere slik: Alt familien har å gi av gaver, skal fordeles likt på dem som har god moral og gode egenskaper.”</p>
<p>Etter at husherren Citta på denne måten hadde gitt slekt og venner tillit til den oppvåknede, til hans lære, til hans felleskap og til gavmildhet, døde han.</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
