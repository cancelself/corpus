<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn41.8' lang='no'>
<header>
<ul>
<li class='division'>Tekster fordelt etter tema</li>
<li class='vagga'>Kapitlet om de seks sansefelter</li>
<li class='subdivision'>Samtaler med Citta</li>
<li lang='pli' translate='no'>Niganthanataputtasutta</li>
</ul>
<h1>41.8 Nigantha Nataputta</h1>
</header>
<p>På den tiden var Nigantha Nataputta kommet til Macchikasanda sammen med en stor tilhengerskare. Dette fikk husherren Citta høre, så han gikk på besøk til Nigantha Nataputta sammen med mange legbuddhister. Da han kom fram, snakket de høflig sammen en liten stund før han satte seg ned. Da Citta hadde satt seg, sa Nigantha Nataputta:</p>
<p>“Tror du på filosofen Gotamas lære om at det finnes en meditasjonstilstand med innledende og vedvarende tanker, og at disse innledende og vedvarende tankene kan ta slutt, husherre?”</p>
<p>“Jeg følger ikke Mesterens fordi jeg tror på hans lære om at det finnes en meditasjonstilstand med innledende og vedvarende tanker, og at disse innledende og vedvarende tankene kan ta slutt, min herre.”</p>
<p>Da Nigantha Nataputta hørte dette, så han seg om og sa:</p>
<p>“Legg merke til hvor ærlig husherren Citta er, mine herrer. Legg merke til hvor åpenhjertig og oppriktig han er! Den som tror at innledende og vedvarende tanker lar seg stoppe, kan jo like gjerne forsøke å fange vinden i et nett eller prøve å stoppe Ganges’ strøm med hendene!”</p>
<p>“Hva mener du, min herre: Hva er best av viten eller tro?”</p>
<p>“Viten er bedre enn tro, husherre. Jeg kan isolere meg både fra sansenytelser og fra usunne ideer og gå inn i første meditasjonstilstand når jeg måtte ønske det, – den som fødes av ensomhet og inneholder både innledende og fastholdende tanker, glede og velvære, – og bli værende i den. Jeg kan bringe de innledende og fastholdende tanker til ro og gå inn i andre meditasjonstilstand når jeg måtte ønske det, – en indre fred og konsentrasjon av sinnet, som fødes av fordypelse og inneholder glede og velvære, men ikke de innledende eller fastholdende tanker, – og bli værende i den. Jeg kan la være å søke glede og hvile i likevekt. Med oppmerksomhet og klar forståelse føler jeg legemlig velvære og går inn i tredje meditasjonstilstand når jeg måtte ønske det, – den som de edle omtaler slik: ‘Lykkelig lever den som er oppmerksom og som har likevekt i sinnet!’ – og blir værende i den. Jeg kan forlate velvære og lidelse; jeg legger tidligere gleder og sorger bak meg og går inn i fjerde meditasjonstilstand når jeg måtte ønske det, – den som kjennetegnes av den reneste oppmerksomhet og sinnslikevekt, uten verken behag eller ubehag, – og blir værende i den. Når jeg vet dette og ser dette, min herre, hvorfor skal jeg da følge en annen filosof eller brahman ut fra tro? Det finnes en meditasjonstilstand med innledende og vedvarende tanker, og disse innledende og vedvarende tankene kan ta slutt.”</p>
<p>Da Nigantha Nataputta hørte dette, så han seg om og sa:</p>
<p>“Legg merke til hvor uærlig husherren Citta er, mine herrer! Legg merke til hvor sleip og svikefull han er!”</p>
<p>“Nå har du altså sagt følgende, min herre: ‘Legg merke til hvor ærlig husherren Citta er, mine herrer. Legg merke til hvor åpenhjertig og oppriktig han er!’ Og så har du sagt dette: ‘Legg merke til hvor uærlig husherren Citta er, mine herrer! Legg merke til hvor sleip og svikefull han er!’ Hvis det første du sa, er sant, er det andre usant. Og hvis det andre du sa, er sant, er det første usant.</p>
<p>Men nå har jeg ti rettmessige spørsmål. Hvis du kan svare på dem, kan du og dine tilhengere her stille meg motspørsmål. Ett spørsmål, ett kortfattet svar og en utredning. To spørsmål, to kortfattede svar og to utredninger. Tre spørsmål, tre kortfattede svar og tre utredninger. Fire spørsmål, fire kortfattede svar og fire utredninger. Fem spørsmål, fem kortfattede svar og fem utredninger. Seks spørsmål, seks kortfattede svar og seks utredninger. Sju spørsmål, sju kortfattede svar og sju utredninger. Åtte spørsmål, åtte kortfattede svar og åtte utredninger. Ni spørsmål, ni kortfattede svar og ni utredninger. Ti spørsmål, ti kortfattede svar og ti utredninger.”</p>
<p>Etter at husherren Citta hadde gitt tilbud om disse ti rettmessige spørsmålene, reiste han seg og gikk.</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
