<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn41.2' lang='no'>
<header>
<ul>
<li class='division'>Tekster fordelt etter tema</li>
<li class='vagga'>Kapitlet om de seks sansefelter</li>
<li class='subdivision'>Samtaler med Citta</li>
<li lang='pli' translate='no'>Pathamaisidattasutta</li>
</ul>
<h1>41.2 Den første samtalen med Isidatta</h1>
</header>
<p>En gang var det mange eldre munker som bodde i Ambatakalunden i Macchikasanda. Da gikk husherren Citta bort til dem, hilste høflig og satte seg ned hos dem. Så sa han:</p>
<p>“La meg få invitere dere til å spise hos meg i morgen tidlig, mine herrer.”</p>
<p>De eldre munkene samtykket i taushet. Da Citta så at munkene samtykket, tok han høflig avskjed og gikk en gang medsols rundt dem før han gikk sin vei.</p>
<p>Neste morgen sto munkene opp og kledde på seg, tok kappe og bolle og gikk til Cittas hus. Der satte de seg ned på sitteplasser som sto klar for dem. Citta gikk bort og hilste høflig på dem og satte seg deretter ned. Da han hadde satt seg, sa han:</p>
<p>“Man snakker om forskjellige grunnelementer, mine herrer. Hva har Mesteren sagt om grunnelementer?”</p>
<p>Den eldste av munkene ble sittende taus, så Citta stilte samme spørsmål en gang til. Da den eldste munken fortsatt ikke sa noe, stilte Citta spørsmålet for tredje gang:</p>
<p>“Man snakker om forskjellige grunnelementer, mine herrer. Hva har Mesteren sagt om grunnelementer?”</p>
<p>Den yngste av de munkene som satt der, het Isidatta. Han vendte seg mot den eldste munken og sa:</p>
<p>“Kan jeg få lov til å besvare dette spørsmålet, min herre?”</p>
<p>“Ja, svar på Cittas spørsmål, du Isidatta.”</p>
<p>“Du spurte om hva Mesteren har sagt om grunnelementer, ikke sant, husherre?”</p>
<p>“Ja, det stemmer.”</p>
<p>“Det som Mesteren har sagt om grunnelementer, er at det finnes synselement, de synlige formers element og synsbevissthetselement. Videre finnes det hørselselement, lydelement og hørselsbevissthetselement. Og videre på samme måte gjennom alle sansene fram til sinnselement, idéelement og sinnsbevissthetselement. Det er hva Mesteren har sagt om grunnelementer, husherre.”</p>
<p>Husherren Citta gledet seg over Isidattas ord og serverte munkene egenhendig og forsynte dem med all slags god mat. Da munkene var forsynt og hadde vasket bollene og hendene sine, reiste de seg og gikk. Den eldre munken vendte seg mot Isidatta og sa:</p>
<p>“Det var virkelig bra slik du svarte på spørsmålet, Isidatta, for selv kom jeg ikke på dette svaret. Så hvis et slikt spørsmål kommer opp ved en annen anledning, kan du besvare det på samme måte.”</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
