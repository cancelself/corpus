<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn55.26' lang='no'>
<header>
<ul>
<li class='nikaya'>Tekster fordelt etter tema</li>
<li class='vaggasamyutta'>Det store kapitlet</li>
<li class='samyutta'>Samtaler om å gå ut i strømmen</li>
<li class='vagga'>Kapitlet med Saranani</li>
</ul>
<h1 class='sutta'>55.26. Den første samtalen med Anathapindika</h1>
</header>
<p>I Savatthi var husherren Anathapindika syk og hadde store smerter. Anathapindika kalte til seg en mann og sa til ham:</p>
<p>«Kan du ikke gå til Sariputta, kjære venn, og hilse ham fra meg? Bøy deg for hans føtter og si at jeg er blitt alvorlig syk og har store smerter. Spør om han vil være så snill å komme på besøk.»</p>
<p>Mannen så gjorde, og Sariputta aksepterte invitasjonen i taushet.</p>
<p>Tidlig neste morgen, da Sariputta hadde kledd på seg, gikk han med kappe og bolle til Anathapindikas hus og satte seg ned på den plassen som var gjort klar for ham. Da han hadde satt seg, sa han til Anathapindika:</p>
<p>«Hvordan går det med deg husherre, føler du deg bedre? Jeg håper smertene dine avtar eller i det minste ikke blir verre, så du kan bli frisk igjen.»</p>
<p>«Det står dårlig til med meg, høystærede, jeg blir bare verre. Smertene er sterke og øker på i stedet for å avta. Jeg blir visst ikke frisk igjen.»</p>
<p>«Men du er jo ikke en som mangler tillit til Buddha, husherre. Du er ikke som vanlige folk som mangler tillit til ham og ikke har hørt læren hans. Etter døden havner de i helvete. Men du har tillit til Buddha, til læren hans og til munkefellesskapet. Hvis du tenker over dette, kan det lindre smertene dine.</p>
<p>Du er ikke en som mangler moral, husherre. Du er ikke som vanlige folk med dårlig moral som ikke har hørt læren. Etter døden havner de i helvete. Men du har en moral som gleder de vise, siden den er hel og ubrutt, uplettet, ubesmittet, frigjørende, rost av de vise, ren og som fører til konsentrasjon. Hvis du tenker over dette, kan det lindre smertene dine.</p>
<p>Du er ikke en som mangler rett syn, husherre. Du er ikke som vanlige folk med dårlig syn (feilaktige teorier) som ikke har hørt læren. Etter døden havner de i helvete. Men du har rett syn. Hvis du tenker over dette, kan det lindre smertene dine.</p>
<p>Du er ikke en som mangler rett beslutning, husherre. Du er ikke som vanlige folk med urett beslutning som ikke har hørt læren. Etter døden havner de i helvete. Men du har rett beslutning. Hvis du tenker over dette, kan det lindre smertene dine.</p>
<p>Du er ikke en som mangler rett tale, husherre. Du er ikke som vanlige folk med urett tale som ikke har hørt læren. Etter døden havner de i helvete. Men du har rett tale. Hvis du tenker over dette, kan det lindre smertene dine.</p>
<p>Du er ikke en som mangler rett handling, husherre. Du er ikke som vanlige folk med urett handling som ikke har hørt læren. Etter døden havner de i helvete. Men du har rett handling. Hvis du tenker over dette, kan det lindre smertene dine.</p>
<p>Du er ikke en som mangler rett levemåte, husherre. Du er ikke som vanlige folk med urett levemåte som ikke har hørt læren. Etter døden havner de i helvete. Men du har rett levemåte. Hvis du tenker over dette, kan det lindre smertene dine.</p>
<p>Du er ikke en som mangler rett bestrebelse, husherre. Du er ikke som vanlige folk med urett bestrebelse som ikke har hørt læren. Etter døden havner de i helvete. Men du har rett bestrebelse. Hvis du tenker over dette, kan det lindre smertene dine.</p>
<p>Du er ikke en som mangler rett oppmerksomhet, husherre. Du er ikke som vanlige folk med urett oppmerksomhet som ikke har hørt læren. Etter døden havner de i helvete. Men du har rett oppmerksomhet. Hvis du tenker over dette, kan det lindre smertene dine.</p>
<p>Du er ikke en som mangler rett konsentrasjon, husherre. Du er ikke som vanlige folk med urett konsentrasjon som ikke har hørt læren. Etter døden havner de i helvete. Men du har rett konsentrasjon. Hvis du tenker over dette, kan det lindre smertene dine.</p>
<p>Du er ikke en som mangler rett kunnskap, husherre. Du er ikke som vanlige folk med urett kunnskap som ikke har hørt læren. Etter døden havner de i helvete. Men du har rett kunnskap. Hvis du tenker over dette, kan det lindre smertene dine.</p>
<p>Du er ikke en som mangler rett frigjøring, husherre. Du er ikke som vanlige folk med urett frigjøring som ikke har hørt læren. Etter døden havner de i helvete. Men du har rett frigjøring. Hvis du tenker over dette, kan det lindre smertene dine.»</p>
<p>Og straks opplevde husherren Anathapindika at smertene hans var lindret. Da serverte han et måltid for Ananda og Sariputta fra sin egen matbolle. Da han så at Sariputta var ferdig med å spise og hadde tatt hendene vekk fra bollen, satte han seg på et lavere sete. Og Sariputta takket for maten med disse versene:</p>
<p>«Den som har en velgrunnet og urokkelig tillit</p>
<p>til ham som har kommet fram til sannheten,</p>
<p>som også har en vakker moral</p>
<p>som de edle liker og roser,</p>
<p>som også har tillit til munkeordenen</p>
<p>og som kan møte deg med åpent blikk –</p>
<p>han kan man si ikke er fattig,</p>
<p>og livet hans har ikke vært forgjeves.</p>
<p>Derfor vil den som er klok,</p>
<p>ha tillit, høy moral og se tingene som de er.</p>
<p>Dette er kjernen i de oppvåknedes lære.»</p>
<p>Da Sariputta hadde takket for maten med disse versene, reiste han seg og gikk. Etterpå gikk Ananda bort til Mesteren, hilste høflig på ham og satte seg ned.</p>
<p>«Hvor kommer du fra på denne tiden av dagen?» spurte Mesteren.</p>
<p>«Jeg kommer fra Anathapindika, Mester. Sariputta har gitt ham disse veiledningene …» og så fortalte han alt som hadde skjedd.</p>
<p>«Sariputta er en klok mann, han er en stor vismann, Ananda, som klarte å gi en analyse av det å gå ut i strømmen, der han presenterte det i ti punkter.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2019</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
