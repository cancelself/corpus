<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn55.3' lang='no'>
<header>
<ul>
<li class='nikaya'>Tekster fordelt etter tema</li>
<li class='vaggasamyutta'>Det store kapitlet</li>
<li class='samyutta'>Samtaler om å gå ut i strømmen</li>
<li class='vagga'>Kapitlet ved Bambusporten</li>
</ul>
<h1 class='sutta'>55.3. Samtale med Dighavu</h1>
</header>
<p>En gang var Mesteren på Ekornforingsplassen i Bambuslunden i Rajagaha. På den tiden var legmannen Dighavu syk og hadde store smerter. Dighavu henvendte seg til sin far, husherren Jotika, og sa:</p>
<p>«Gå til Mesteren, husherre. Bøy deg for hans føtter, hils fra meg og si: ‘Legmannen Dighavu er syk og har store smerter, Mester. Han bøyer seg for dine føtter. Det ville være fint om du kunne vise medlidenhet med ham og besøke ham.»</p>
<p>«Det skal jeg gjøre, gutten min,» svarte faren. Så gikk han til Mesteren, hilste høflig på ham og satte seg, før han overbrakte hilsenen fra sønnen. Mesteren samtykket i taushet.</p>
<p>Så kledde Mesteren på seg, tok kappe og bolle og gikk til Dighavus hus. Der satte han seg på den sitteplassen som sto klar for ham, henvendte seg til Dighavu og sa:</p>
<p>«Hvordan går det med deg Dighavu, føler du deg bedre? Jeg håper smertene dine avtar eller i det minste ikke blir verre, så du kan bli frisk igjen.»</p>
<p>«Det står dårlig til med meg, Mester, jeg blir bare verre. Smertene er sterke og øker på i stedet for å avta. Jeg blir visst ikke frisk igjen.»</p>
<p>«Da bør du trene på denne måten, Dighavu: ‘Jeg vil ha urokkelig tillit til Buddha, og tenker: Han er en ærverdig Mester som har våknet fullt og helt ved egen hjelp. Han har fullkommen kunnskap og atferd, han er lykkelig, han er en som kjenner verden, – en uforlignelig trener for folk som kan trenes, – guders og menneskers lærer, en våken Mester.</p>
<p>Jeg vil ha urokkelig tillit til læren, og tenke: Den læren som Mesteren har forklart så tydelig, er noe som alle selv kan se. Den gir resultater her og nå, innbyr til innsyn, fører til målet og forstandige mennesker kan selv finne ut av den.</p>
<p>Jeg vil ha urokkelig tillit til de ordinertes fellesskap, og tenke: Fellesskapet av Mesterens elever, det vil si de fire parene av personer eller de åtte menneskene, viser god oppførsel og har edel levemåte, de følger den rette vei uten overtredelser. Dette fellesskapet fortjener heder, gjestfrihet, gaver og respekt. Dette er den beste åker å så i for å høste gode fortjenester.’</p>
<p>Jeg vil ha en moral som gleder de vise, siden den er hel og ubrutt, uplettet, ubesmittet, frigjørende, rost av de vise, ren og siden den fører til konsentrasjon.’</p>
<p>Slik bør du trene, Dighavu.»</p>
<p>«Jeg innehar disse fire faktorene som fører til at man går ut i strømmen, og jeg lever i samsvar med dem, Mester. Jeg har urokkelig tillit til Buddha, læren og fellesskapet, og jeg har en moral som gleder de vise.»</p>
<p>«Hvis du allerede innehar disse fire faktorene som fører til at man går ut i strømmen, bør du videre utvikle seks punkter som fører til kunnskap. Betrakt alle sammensatte ting som forgjengelige, betrakt det som er forgjengelig, som noe som gjør vondt, betrakt det som gjør vondt som noe du ikke har kontroll over og som noe du skal slippe taket i, miste lysten på og gjøre slutt på. Slik skal du trene, Dighavu.»</p>
<p>«Jeg kjenner alle disse seks punktene som du har sagt fører til kunnskap, Mester, og jeg lever i samsvar med dem. Men jeg håper at husherren Jotika ikke skal sørge etter at jeg er borte!»</p>
<p>«Ikke tenk på det, Dighavu,» sa far hans. «Følg heller nøye med på det Mesteren sier!»</p>
<p>Da Mesteren hadde gitt denne veiledningen, reiste han seg og gikk. Kort tid senere døde Dighavu. Da gikk noen munker til Mesteren, hilste høflig på ham og satte seg ned ved siden av ham. Så sa de:</p>
<p>«Legmannen Dighavu, som du nylig snakket med og ga en kortfattet veiledning, er død. Hvor er det blitt av ham? Hvordan går det med ham videre?»</p>
<p>«Legmannen Dighavu var en klok mann, munker. Han fulgte lærens vei med omhu og han plaget meg ikke med å diskutere læren. Legmannen Dighavu har fridd seg fra de fem lenkene som binder til den lavere verden. Der hvor han blir gjenfødt, kommer han til å nå det endelige nibbana. Han vender ikke tilbake fra den verdenen.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2019</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
