<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn55.28' lang='no'>
<header>
<ul>
<li class='nikaya'>Tekster fordelt etter tema</li>
<li class='vaggasamyutta'>Det store kapitlet</li>
<li class='samyutta'>Samtaler om å gå ut i strømmen</li>
<li class='vagga'>Kapitlet med Saranani</li>
</ul>
<h1 class='sutta'>55.28. Den første teksten om å fjerne frykten for å bli hatet</h1>
</header>
<p>En gang da Mesteren var i Savatthi, vendte han seg til husherren Anathapindika og sa:</p>
<p>«Når den edles elev har fjernet fem former for frykt for å bli hatet, husherre, når han har vunnet seg de fire faktorene for å gå ut i strømmen, har fordypet seg i den rette metoden gjennom innsikt, da kan han erklære følgende om han vil: ‘Jeg er trygg på at jeg ikke kommer til helvete, jeg er trygg på at jeg ikke blir gjenfødt som dyr eller spøkelse, og jeg er trygg på at jeg ikke faller ned til en vond skjebne. Jeg har gått ut i strømmen og kan ikke falle tilbake, jeg er trygt på vei mot full oppvåkning!’</p>
<p>Hvilke fem former for frykt for å bli hatet er det som er fjernet, husherre? Det er frykten for å bli hatet som en drapsmann opplever i dette livet som følge av at han har begått drap, det er frykten for å bli hatet i det neste livet som følge av at han har begått drap, det er den mentale smerten og sorgen som han opplever. Men frykten blir borte hos den som avstår fra å drepe.</p>
<p>Det er frykten for å bli hatet for å stjele, begå seksuelle overtredelser, fare med løgn og ruse seg som følge av inntak av alkoholholdige drikker Men frykten blir borte hos den som avstår fra disse tingene. Dette er de fem formene for frykt for å bli hatet som er fjernet.</p>
<p>Hvordan er de fire faktorene for å gå ut i strømmen? Det er når den edles elev har urokkelig tillit til Buddha, og tenker: ‘Han er en ærverdig Mester som har våknet fullt og helt ved egen hjelp. Han har fullkommen kunnskap og atferd, han er lykkelig, han er en som kjenner verden, – en uforlignelig trener for folk som kan trenes, – guders og menneskers lærer, en våken Mester.’</p>
<p>Han har urokkelig tillit til læren, og tenker: ‘Den læren som Mesteren har forklart så tydelig, er noe som alle selv kan se. Den gir resultater her og nå, innbyr til innsyn, fører til målet og forstandige mennesker kan selv finne ut av den.’</p>
<p>Han har urokkelig tillit til de ordinertes fellesskap, og tenker: ‘Fellesskapet av Mesterens elever, det vil si de fire parene av personer eller de åtte menneskene, viser god oppførsel og har edel levemåte, de følger den rette vei uten overtredelser. Dette fellesskapet fortjener heder, gjestfrihet, gaver og respekt. Dette er den beste åker å så i for å høste gode fortjenester.’</p>
<p>Og han har en moral som gleder de vise, siden den er hel og ubrutt, uplettet, ubesmittet, frigjørende, rost av de vise, ren og siden den fører til konsentrasjon. Dette er de fire faktorene for å gå ut i strømmen.</p>
<p>Hvordan er den rette metoden som han fordyper seg i gjennom innsikt? Her tenker den edles elev systematisk og grundig gjennom den betingede tilblivelsen og innser at når A finnes, oppstår B, og når A ikke finnes, finnes heller ikke B. Det vil si: Uvitenhet former forestillinger, forestillingene former bevisstheten, bevisstheten former oppfatningen av en indre og ytre verden, oppfatningen av en indre og ytre verden former sanseprosessen, sanseprosessen former persepsjonen, persepsjonen former følelsene, følelsene former lengsler, lengsler former følelsesmessige involveringer, følelsesmessige involveringer former forventninger, forventninger former tilblivelse, tilblivelse fører til forfall og undergang, og dette skaper sorg og smerte. Slik oppstår all denne sorgen og smerten.</p>
<p>Når uvitenheten tar slutt, tar forestillingene slutt. Når forestillingene tar slutt, tar bevisstheten slutt. Når bevisstheten tar slutt, tar oppfatningen av en indre og ytre verden slutt. Når oppfatningen av en indre og ytre verden tar slutt, tar sanseprosessen slutt. Når sanseprosessen tar slutt, tar persepsjonen slutt. Når persepsjonen tar slutt, tar følelsene slutt. Når følelsene tar slutt, tar lengslene slutt. Når lengslene tar slutt, tar de følelsesmessige involveringene slutt. Når de følelsesmessige involveringene tar slutt, tar forventningene slutt. Når forventningene tar slutt, tar tilblivelsen slutt. Når tilblivelsen tar slutt, blir det slutt på forfall og undergang. Da blir det slutt på sorg og smerte.</p>
<p>Når altså den edles elev har fjernet fem former for frykt for å bli hatet, husherre, når han har vunnet seg de fire faktorene for å gå ut i strømmen, har fordypet seg i den rette metoden gjennom innsikt, da kan han erklære følgende om han vil: ‘Jeg er trygg på at jeg ikke kommer til helvete, jeg er trygg på at jeg ikke blir gjenfødt som dyr eller spøkelse, og jeg er trygg på at jeg ikke faller ned til en vond skjebne. Jeg har gått ut i strømmen og kan ikke falle tilbake, jeg er trygt på vei mot full oppvåkning!'»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2019</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
