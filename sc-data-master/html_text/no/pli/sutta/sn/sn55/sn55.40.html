<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn55.40' lang='no'>
<header>
<ul>
<li class='nikaya'>Tekster fordelt etter tema</li>
<li class='vaggasamyutta'>Det store kapitlet</li>
<li class='samyutta'>Samtaler om å gå ut i strømmen</li>
<li class='vagga'>Kapitlet om å samle gode fortjenester</li>
</ul>
<h1 class='sutta'>55.40. Nandiya</h1>
</header>
<p>En gang da Mesteren var hos sakyaene, holdt han til i fikenlunden ved Kapilavatthu. Da kom sakyaen Nandiya bort til ham, hilste høflig og satte seg ned. Så sa han:</p>
<p>«Hvis en elev av den edle overhodet ikke har tilegnet seg det minste av de fire egenskapene som trengs for å gå ut i strømmen, kan man ikke da si at han da lever et sløvt liv, Mester?»</p>
<p>«Hvis den edles elev overhodet ikke har tilegnet seg det minste av de fire egenskapene som trengs for å gå ut i strømmen, hører han ikke hjemme i denne forsamlingen. Da er han et vanlig menneske, Nandiya. Jeg skal si litt mer om hva det vil si å leve et sløvt liv og det å leve et iherdig liv, så hør etter og følg godt med!»</p>
<p>«Ja vel, Mester,» svarte Nandiya. Mesteren sa:</p>
<p>«Hva vil det si at den edles elev lever et sløvt liv? Sett at den edles elev har urokkelig tillit til Buddha, og tenker: ‘Han er en ærverdig Mester som har våknet fullt og helt ved egen hjelp. Han har fullkommen kunnskap og atferd, han er lykkelig, han er en som kjenner verden, – en uforlignelig trener for folk som kan trenes, – guders og menneskers lærer, en våken Mester.’ Men han nøyer seg med denne urokkelige tilliten og trekker seg ikke tilbake om dagen eller mediterer i ensomhet om natten. Når han lever så sløvt, finner han ingen glede. Uten glede finner han heller ingen interesse, og uten interesse finner han heller ingen ro i sinnet. Når han ikke finner ro i sinnet, finner han heller ingen tilfredshet. Så lenge han er utilfreds, finner sinnet heller ingen konsentrasjon, og når sinnet ikke er konsentrert, kan han heller ikke se fenomenene klart. Når han ikke kan se fenomenene klart, sies han å være en som lever i sløvhet.</p>
<p>Sett videre at den edles elev har urokkelig tillit til læren og til de ordinertes fellesskap. Men han nøyer seg med denne urokkelige tilliten og trekker seg ikke tilbake om dagen eller mediterer i ensomhet om natten. Når han lever så sløvt, finner han ingen glede. Uten glede finner han heller ingen interesse, og uten interesse finner han heller ingen ro i sinnet. Når han ikke finner ro i sinnet, finner han heller ingen tilfredshet. Så lenge han er utilfreds, finner sinnet heller ingen konsentrasjon, og når sinnet ikke er konsentrert, kan han heller ikke se fenomenene klart. Når han ikke kan se fenomenene klart, sies han å være en som lever i sløvhet.</p>
<p>Hvordan lever man et iherdig liv, Nandiya? Sett at den edles elev har urokkelig tillit til Buddha, og tenker: ‘Han er en ærverdig Mester som har våknet fullt og helt ved egen hjelp. Han har fullkommen kunnskap og atferd, han er lykkelig, han er en som kjenner verden, – en uforlignelig trener for folk som kan trenes, – guders og menneskers lærer, en våken Mester.’ Han nøyer seg ikke med denne urokkelige tilliten, men arbeider videre slik at han trekker seg tilbake om dagen og mediterer i ensomhet om natten. Når han praktiserer så iherdig, finner han glede. Gleden fører til interesse, og interessen gir ro i sinnet slik at han føler seg tilfreds. Siden han er tilfreds, finner sinnet konsentrasjon, og når sinnet er konsentrert, kan han se fenomenene klart. Når han kan se fenomenene klart, kan det sies at han lever et iherdig liv.</p>
<p>Sett videre at den edles elev har urokkelig tillit til læren og til de ordinertes fellesskap. Han nøyer seg ikke med denne urokkelige tilliten, men arbeider videre slik at han trekker seg tilbake om dagen og mediterer i ensomhet om natten. Når han praktiserer så iherdig, finner han glede. Gleden fører til interesse, og interessen gir ro i sinnet slik at han føler seg tilfreds. Siden han er tilfreds, finner sinnet konsentrasjon, og når sinnet er konsentrert, kan han se fenomenene klart. Når han kan se fenomenene klart, kan det sies at han lever et iherdig liv.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2019</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
