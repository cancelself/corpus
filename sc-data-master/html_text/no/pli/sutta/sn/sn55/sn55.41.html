<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn55.41' lang='no'>
<header>
<ul>
<li class='nikaya'>Tekster fordelt etter tema</li>
<li class='vaggasamyutta'>Det store kapitlet</li>
<li class='samyutta'>Samtaler om å gå ut i strømmen</li>
<li class='vagga'>Kapitlet om å samle gode fortjenester, med vers</li>
</ul>
<h1 class='sutta'>55.41. Den første teksten om å samle gode fortjenester</h1>
</header>
<p>«Det finnes fire måter å samle gode fortjenester på, munker, og på disse måtene samler man det som er sunt og gir næring til lykken. Hvilke fire?</p>
<p>Det er når den edles elev har urokkelig tillit til Buddha, og tenker: ‘Han er en ærverdig Mester som har våknet fullt og helt ved egen hjelp. Han har fullkommen kunnskap og atferd, han er lykkelig, han er en som kjenner verden, – en uforlignelig trener for folk som kan trenes, – guders og menneskers lærer, en våken Mester.’ Dette er den første måten å samle gode fortjenester på, slik at man samler det som er sunt og gir næring til lykken.</p>
<p>Videre har han urokkelig tillit til læren, og tenker: ‘Den læren som Mesteren har forklart så tydelig, er noe som alle selv kan se. Den gir resultater her og nå, innbyr til innsyn, fører til målet og forstandige mennesker kan selv finne ut av den.’ Dette er den andre måten å samle gode fortjenester på, slik at man samler det som er sunt og gir næring til lykken.</p>
<p>Videre har han urokkelig tillit til de ordinertes fellesskap, og tenker: ‘Fellesskapet av Mesterens elever, det vil si de fire parene av personer eller de åtte menneskene, viser god oppførsel og har edel levemåte, de følger den rette vei uten overtredelser. Dette fellesskapet fortjener heder, gjestfrihet, gaver og respekt. Dette er den beste åker å så i for å høste gode fortjenester.’ Dette er den tredje måten å samle gode fortjenester på, slik at man samler det som er sunt og gir næring til lykken.</p>
<p>Og videre har han en moral som gleder de vise, siden den er hel og ubrutt, uplettet, ubesmittet, frigjørende, rost av de vise, ren og siden den fører til konsentrasjon. Dette er den fjerde måten å samle gode fortjenester på, slik at man samler det som er sunt og gir næring til lykken. Dette er altså de fire måtene å samle gode fortjenester på, munker, og på disse måtene samler man det som er sunt og gir næring til lykken.</p>
<p>Det er ikke lett å måle hvor mye fortjeneste, hvor mye som er sunt og hvor mye som gir næring til lykken en person har ervervet seg med disse fire måtene å samle gode fortjenester på, munker, for her er det snakk om umåtelig store hauger av fortjenester.</p>
<p>Det er som havet, munker. Det er ikke lett å måle hvor mye vann det er i storhavet, eller si hvor mange bøtter vann, hvor mange hundre bøtter, hvor mange tusen bøtter eller hvor mange hundre tusen bøtter vann det tilsvarer. Havet rommer umåtelig store mengder vann. På samme måte er det ikke lett å måle hvor mye fortjeneste, hvor mye som er sunt og hvor mye som gir næring til lykken en person har ervervet seg med disse fire måtene å samle gode fortjenester på, munker, for her er det snakk om umåtelig store hauger av fortjenester.»</p>
<p>Slik talte Mesteren, og han føyde til disse versene:</p>
<p>«Havet, den grenseløse sjøen, er stort.</p>
<p>Det virker skremmende, men inneholder store skatter.</p>
<p>Liksom elver der mengder av mennesker ferdes,</p>
<p>strømmer store og brede ut i dette havet,</p>
<p>slik strømmer også de gode fortjenester</p>
<p>til vismannen som gir mat og drikke,</p>
<p>senger, sitteplasser og klær som gave,</p>
<p>liksom elvevannet flømmer ut i havet.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2019</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
