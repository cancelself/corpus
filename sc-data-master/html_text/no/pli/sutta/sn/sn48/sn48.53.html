<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn48.53' lang='no'>
<header>
<ul>
<li class='nikaya'>Tekster fordelt etter tema</li>
<li class='vaggasamyutta'>Det store kapitlet</li>
<li class='samyutta'>Samtaler om evnene</li>
<li class='vagga'>Kapitlet med villsvingrotten</li>
</ul>
<h1 class='sutta'>48.53. Under opplæring</h1>
</header>
<p><span class='evam'>Slik har jeg hørt det:</span></p>
<p>En gang da Mesteren var i Ghositaparken i Kosambi, henvendte han seg til munkene og sa:</p>
<p>«Hvordan er det, munker – er det mulig for en munk under opplæring, en som befinner seg på opplæringsstadiet, å vite at han er under opplæring? Og er det mulig for en munk som er ferdig utlært, en som er ferdig med opplæringen, å vite at han er ferdig utlært? Finnes det en metode for å finne ut dette?»</p>
<p>«For oss har tingene sitt grunnlag i deg, Mester. Du er vår veileder og vår tilflukt. Det ville være fint om du kunne forklare dette for oss, så skal vi huske hva du sier!»</p>
<p>«Ja, det finnes en slik metode for at en munk under opplæring kan vite at han er under opplæring og en munk som er ferdig utlært, kan vite at han er ferdig utlært, munker.</p>
<p>Hvordan kan en munk under opplæring, en som befinner seg på opplæringsstadiet, vite at han er under opplæring, munker?</p>
<p>En munk som er under opplæring, vet det som det er, at ‘dette er lidelse.’ Han vet det som det er, at ‘dette er lidelsens årsak’. Han vet det som det er, at ‘dette er lidelsens opphør’. Og han vet det som det er, at ‘dette er veien som fører til lidelsens opphør.’ Dette er metoden, munker. Slik kan en munk under opplæring, en som befinner seg på opplæringsstadiet, vite at han er under opplæring.</p>
<p>Videre vil en som er under opplæring, reflektere over dette spørsmålet: ‘Finnes det noen filosof eller brahman utenfor vår orden som gir undervisning i en lære som er like sann, ekte og realistisk som den læren vår egen Mester underviser i?’ Og han innser at det utenfor denne ordenen ikke finnes noen filosof eller brahman som gir undervisning i en lære som er like sann, ekte og realistisk som den læren vår egen Mester underviser i. Dette er også metoden, munker. Slik kan også en munk under opplæring, en som befinner seg på opplæringsstadiet, vite at han er under opplæring.</p>
<p>Videre vil en som er under opplæring forstå de fem evnene, som er evnen til tillit, evnen til energisk innsats, evnen til konsentrasjon og evnen til visdom. Han vil forstå hva de fører til, hva som er det ypperste av hver av dem, hvilke frukter de har og hvilket endelige mål de har. Han trenger inn i disse med visdom, men har ingen personlig opplevelse av dem. Slik kan også en munk under opplæring, en som befinner seg på opplæringsstadiet, vite at han er under opplæring.</p>
<p>Hvordan kan en munk som er ferdig utlært, vite at han er ferdig utlært, munker?</p>
<p>En munk som er ferdig utlært, forstå de fem evnene, som er evnen til tillit, evnen til energisk innsats, evnen til oppmerksomhet, evnen til konsentrasjon og evnen til visdom. Han vil forstå hva de fører til, hva som er det ypperste av hver av dem, hvilke frukter de har og hvilket endelige mål de har. Han trenger inn i disse med visdom og har en personlig opplevelse av dem. Slik kan en munk som er ferdig utlært, vite at han er ferdig utlært, munker.</p>
<p>Videre vil en munk som er ferdig utlært, forstå de seks sansene, som er syn, hørsel, luktesans, smakssans, berøringssans og sinnets sans. Han vet at disse seks sansene vil komme fullstendig og endelig til fullt opphør, og at det ikke vil oppstå noen som helst nye sanser fra noe som helst hold. Slik kan en munk som er ferdig utlært, vite at han er ferdig utlært, munker.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2019</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
