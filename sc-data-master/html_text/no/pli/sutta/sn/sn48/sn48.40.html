<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn48.40' lang='no'>
<header>
<ul>
<li class='nikaya'>Tekster fordelt etter tema</li>
<li class='vaggasamyutta'>Det store kapitlet</li>
<li class='samyutta'>Samtaler om evnene</li>
<li class='vagga'>Kapitlet om evnen til å føle behag</li>
</ul>
<h1 class='sutta'>48.40. En annen rekkefølge</h1>
</header>
<p>«Det finnes fem evner, munker. Hvilke fem? Det er evnen til å føle smerte, evnen til å føle misnøye, evnen til å føle behag, evnen til å føle lykke, og evnen til å ta tingene med likevekt i sinnet.</p>
<p>Hvis en munk som praktiserer iherdig, flittig og målbevisst, opplever smerte, vet han følgende: ‘Jeg opplever smerte, og den er oppstått ut fra en årsak, en betingelse. Det er umulig at den skulle kunne ha oppstått uten denne årsaken og betingelsen.’ Han forstår evnen til å føle smerte, opphavet til denne og at den kan ta slutt, og han vet hvordan en slik følelse som er oppstått, kan avsluttes uten at det blir noe tilbake av den. Og hvordan kan en slik følelse av smerte avsluttes uten at det blir noe tilbake av den? Her isolerer munken seg både fra sansenytelser og fra usunne idéer og går inn i første meditasjonstilstand, – den som fødes av ensomhet og inneholder både innledende og fastholdende tanker, glede og velvære, – og forblir i den. Slik kan en følelse av smerte avsluttes uten at det blir noe tilbake av den. En slik munk sies å være en munk som har forstått hvordan smertefølelser kan avsluttes, og han har samlet sinnet sitt om dette.</p>
<p>Hvis en munk som praktiserer iherdig, flittig og målbevisst, opplever misnøye, vet han følgende: ‘Jeg opplever misnøye, og den er oppstått ut fra en årsak, en betingelse. Det er umulig at den skulle kunne ha oppstått uten denne årsaken og betingelsen.’ Han forstår evnen til å føle misnøye, opphavet til denne og at den kan ta slutt, og han vet hvordan en slik følelse som er oppstått, kan avsluttes uten at det blir noe tilbake av den. Og hvordan kan en slik følelse av misnøye avsluttes uten at det blir noe tilbake av den? Munken bringer de innledende og fastholdende tanker til ro, og går inn i andre meditasjonstilstand, – en indre fred og konsentrasjon av sinnet, som fødes av fordypelse og inneholder glede og velvære, men ikke de innledende eller fastholdende tanker, – og forblir i den. Slik kan en følelse av misnøye avsluttes uten at det blir noe tilbake av den. En slik munk sies å være en munk som har forstått hvordan misnøye kan avsluttes, og han har samlet sinnet sitt om dette.</p>
<p>Hvis en munk som praktiserer iherdig, flittig og målbevisst, opplever behag, vet han følgende: ‘Jeg opplever behag, og det er oppstått ut fra en årsak, en betingelse. Det er umulig at det skulle kunne ha oppstått uten denne årsaken og betingelsen.’ Han forstår evnen til å føle behag, opphavet til dette og at det kan ta slutt, og han vet hvordan en slik følelse som er oppstått, kan avsluttes uten at det blir noe tilbake av den. Og hvordan kan en slik følelse av behag avsluttes uten at det blir noe tilbake av den? Munken søker ikke lenger glede, men hviler i likevekt. Med oppmerksomhet og klar forståelse føler han legemlig velvære, og går inn i tredje meditasjonstilstand, – den som de edle omtaler slik: ‘Lykkelig lever den som er oppmerksom og som har likevekt i sinnet!’ – og forblir i den. Slik kan en følelse av behag avsluttes uten at det blir noe tilbake av den. En slik munk sies å være en munk som har forstått hvordan behag kan avsluttes, og han har samlet sinnet sitt om dette.</p>
<p>Hvis en munk som praktiserer iherdig, flittig og målbevisst, opplever lykke, vet han følgende: ‘Jeg opplever lykke, og den er oppstått ut fra en årsak, en betingelse. Det er umulig at den skulle kunne ha oppstått uten denne årsaken og betingelsen.’ Han forstår evnen til å føle lykke, opphavet til denne og at den kan ta slutt, og han vet hvordan en slik følelse som er oppstått, kan avsluttes uten at det blir noe tilbake av den. Og hvordan kan en slik følelse av lykke avsluttes uten at det blir noe tilbake av den? Munken forlater velvære og lidelse; han legger tidligere gleder og sorger bak seg og går inn i fjerde meditasjonstilstand, – den som kjennetegnes av den reneste oppmerksomhet og sinnslikevekt, uten verken behag eller ubehag, – og forblir i den. Slik kan en følelse av lykke avsluttes uten at det blir noe tilbake av den. En slik munk sies å være en munk som har forstått hvordan lykke kan avsluttes, og han har samlet sinnet sitt om dette.</p>
<p>Hvis en munk som praktiserer iherdig, flittig og målbevisst, klarer å ta tingene med likevekt i sinnet, vet han følgende: ‘Jeg klarer å ta tingene med likevekt i sinnet, og dette er oppstått ut fra en årsak, en betingelse. Det er umulig at det skulle kunne ha oppstått uten denne årsaken og betingelsen.’ Han forstår evnen til å klarer å ta tingene med likevekt i sinnet, opphavet til denne og at den kan ta slutt, og han vet hvordan en slik evne som er oppstått, kan avsluttes uten at det blir noe tilbake av den. Og hvordan kan en slik evne til å ta tingene med likevekt i sinnet avsluttes uten at det blir noe tilbake av den? Munken hever seg over den tilstand som verken er bevisst eller ubevisst, og bringer alle sanseinntrykk og begreper til opphør – og forblir i denne tilstanden. Slik kan en evnen til å klarer å ta tingene med likevekt i sinnet avsluttes uten at det blir noe tilbake av den. En slik munk sies å være en munk som har forstått hvordan evnen til å klarer å ta tingene med likevekt i sinnet kan avsluttes, og han har samlet sinnet sitt om dette.</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2019</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
