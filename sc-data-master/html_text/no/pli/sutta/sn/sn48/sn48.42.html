<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn48.42' lang='no'>
<header>
<ul>
<li class='nikaya'>Tekster fordelt etter tema</li>
<li class='vaggasamyutta'>Det store kapitlet</li>
<li class='samyutta'>Samtaler om evnene</li>
<li class='vagga'>Kapitlet om alderdom</li>
</ul>
<h1 class='sutta'>48.42. Brahmanen Unnabha</h1>
</header>
<p>I Savatthi kom brahmanen Unnabha bort og hilste høflig på Mesteren. Så satte han seg ned ved siden av ham og sa:</p>
<p>«Det finnes fem sanser, Gotama, som har hvert sitt felt og hver sine enemerker, og de tar ikke del i hverandres felt og enemerker. Hvilke fem? Det er syn, hørsel, lukt, smak og berøring. Hvor er det disse fem sansene fokuseres, Gotama, og hvem er det som opplever disse sansenes felt og enemerker?»</p>
<p>«Det stemmer at det finnes fem sanser, brahman, som har hvert sitt felt og hver sine enemerker, og de tar ikke del i hverandres felt og enemerker. Og det er riktig at det er sansene syn, hørsel, lukt, smak og berøring. Disse fem sansene fokuseres i sinnet, brahman, det er sinnet som opplever disse sansenes felt og enemerker.»</p>
<p>«Men hvor søker sinnet hen, Gotama?</p>
<p>«Sinnet søker oppmerksomheten, brahman.»</p>
<p>«Men hvor søker oppmerksomheten hen, Gotama?»</p>
<p>«Oppmerksomheten søker frigjøringen, brahman.»</p>
<p>«Men hvor søker frigjøringen hen, Gotama?»</p>
<p>«Frigjøringen søker nibbana, brahman.»</p>
<p>«Men hvor søker nibbana hen, Gotama?»</p>
<p>«Nå spør du om mer enn du kan fatte, brahman, for dette spørsmålet er uten grenser. Den høyverdige livsførsel fører inn i nibbana, den har nibbana som ideal og høyeste mål.»</p>
<p>Brahmanen Unnabha gledet seg over Mesterens ord og takket for dem. Så reiste han seg og hilste Mesteren ved å gå medsols rundt ham, før han gikk sin vei. Litt etter at brahmanen hadde gått, henvendte Mesteren seg til munkene og sa:</p>
<p>«Det er som i et hus eller en paviljong med spisse gavler og vindu mot øst, munker. Når sola har stått opp og strålene faller inn gjennom vinduet, hvilken vegg er det da de lyser på?»</p>
<p>«Vestveggen, Mester.»</p>
<p>«Nettopp, munker. Slik er det også med brahmanen Unnabhas tillit til ham som har kommet fram til sannheten. Den er fast og rotfestet, og kan ikke rokkes av noen filosof, brahman, gud, djevel eller noen i hele verden. Hvis brahmanen Unnabha skulle dø i dag, finnes det ingen binding som kan få ham til å vende tilbake til denne verden.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2019</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
