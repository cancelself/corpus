<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn48.50' lang='no'>
<header>
<ul>
<li class='nikaya'>Tekster fordelt etter tema</li>
<li class='vaggasamyutta'>Det store kapitlet</li>
<li class='samyutta'>Samtaler om evnene</li>
<li class='vagga'>Kapitlet om alderdom</li>
</ul>
<h1 class='sutta'>48.50. Markedsbyen</h1>
</header>
<p><span class='evam'>Slik har jeg hørt det:</span></p>
<p>En gang da Mesteren var i angaenes land, var han i en by som ble kalt Markedsbyen. Der henvendte han seg til Sariputta og sa:</p>
<p>«Er det mulig for den edles elev som har hengivenhet og full tillit til ham som har kommet fram til sannheten, å tvile på hans lære eller føle seg usikker på den, Sariputta?»</p>
<p>«Det er umulig for den edles elev som har hengivenhet og full tillit til ham som har kommet fram til sannheten, å tvile på hans lære eller føle seg usikker på den, Mester. Det kan forventes at edles elev som har tillit, praktiserer energisk innsats for å fordrive usunne sinnstilstander og utvikle sunne sinnstilstander, og han vil sette alle krefter inn og ikke slappe av under arbeidet med å utvikle sunne sinnstilstander. Den energiske innsatsen han her setter inn, viser at han har evnen til energisk innsats.</p>
<p>Det kan forventes at edles elev som har tillit og energisk innsats, praktiserer oppmerksomhet, at han vil opptre med den største årvåkenhet slik at han er oppmerksom på hva som er sagt og gjort for lenge siden. Den oppmerksomheten han her praktiserer, viser at han har evnen til oppmerksomhet.</p>
<p>Det kan forventes at edles elev som har tillit, energisk innsats og oppmerksomhet, gir avkall på interesse for distraherende objekter og utvikler konsentrasjon, slik at sinnet samles i ett punkt. Den konsentrasjonen han her praktiserer, viser at han har evnen til konsentrasjon.</p>
<p>Det kan forventes at edles elev som har tillit, energisk innsats, oppmerksomhet og et konsentrert sinn, vet at livets og dødens kretsløp er uten begynnelse og uten slutt. Det finnes ingen første begynnelse på levende vesener som hindret av uvitenhet og lenket av begjær gjennomløper livets og dødens kretsløp. Dette er en fredfylt og vakker vei som fører til fullstendig utslukkelse av uvitenhetens mørke masse, det vil si å la alle aktiviteter falle til ro, legge fra seg alle involveringer, avslutte begjæret, slukke lidenskapene, komme til avslutning og nibbana. Denne visdommen han her utvikler, viser at han har evnen til visdom.</p>
<p>Når den edles elev som har tillit, som har trent iherdig og som husker mye, konsentrerer seg dypt og vinner stor forståelse, blir tilliten hans styrket, slik at han vet: ‘Tidligere var det slik at jeg bare hadde hørt om disse tingene, men nå føler jeg dem direkte på kroppen og ser dem med gjennomtrengende visdom!’ Den tilliten han slik utvikler, viser at han har evnen til tillit.»</p>
<p>«Godt sagt, Sariputta, godt sagt!» utbrøt Mesteren, og gjentok deretter det Sariputta her hadde sagt.</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2019</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
