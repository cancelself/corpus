<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn42.13' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Samtaler med landsbyhøvdinger</li>
<li class='vagga'>Kapitlet om de seks sansefelter</li>
</ul>
<h1>42.13. Pataliya</h1>
</header>
<p>En gang da Mesteren var i koliyaenes land, holdt han til i en by der som het Uttara. Der kom landsbyhøvdingen Pataliya bort til Mesteren, hilste høflig på ham og satte seg ned. Deretter sa han:</p>
<p>«Jeg har hørt at filosofen Gotama kjenner til tryllekunstnernes knep, Mester. De som sier dette, siterer de deg riktig, Mester? Jeg håper de ikke sverter deg ved å si noe som ikke er sant. Forklarer de læren din slik den er, slik at de ikke har gjort seg fortjent til kritikk og klander fra andre som praktiserer samme lære? For vi har ikke lyst til å si noe uriktig om deg, Mester.»</p>
<p>«De som sier at filosofen Gotama kjenner til tryllekunstnernes knep, siterer meg riktig, landsbyhøvding. De sverter meg ikke ved å si noe som ikke er sant. De forklarer læren min slik den er, og de har ikke gjort seg fortjent til kritikk og klander fra andre som praktiserer samme lære.»</p>
<p>«Så det er altså sant? Jeg trodde ikke på disse andre filosofene og brahmanene når de sa at filosofen Gotama kjenner til tryllekunstnernes knep, så han er bare en simpel tryllekunstner selv!»</p>
<p>«Men er det da slik at den som sier at han kjenner til tryllekunstnernes knep, driver med disse knepene selv, landsbyhøvding? Er da Mesteren, den lykkelige, selv en tryllekunstner? Nå vil jeg spørre deg om noe, og så får du svare som du selv synes er best.</p>
<p>Hvordan er det, landsbyhøvding, kjenner du til de leiesoldatene fra Lambaculaka som er her i Koliya?»</p>
<p>«Ja, Mester. Dem kjenner jeg til.»</p>
<p>«Vet du hvorfor disse leiesoldatene er her?»</p>
<p>«De er ansatt for å hindre tyverier og for å bringe meldinger,Mester.»</p>
<p>«Vet du om disse leiesoldatene oppfører seg godt eller dårlig, landsbyhøvding?»</p>
<p>«Jeg vet at de oppfører seg dårlig og opptrer urettferdig, Mester. De er av dem med dårligst oppførsel og mest urettferdig opptreden i hele Koliya.»</p>
<p>«Ville det da være rett å si at siden landsbyhøvdingen Pataliya vet at disse leiesoldatene oppfører seg dårlig og opptrer urettferdig, så oppfører denne landsbyhøvdingen seg også dårlig og opptrer urettferdig?»</p>
<p>«Nei, Mester! Jeg er ikke identisk med disse leiesoldatene fra Lambaculaka! De har sin oppførsel, jeg har min!»</p>
<p>«Så derfor blir det sagt om deg at du kjenner til disse leiesoldatene som har så dårlig oppførsel og opptrer urettferdig, men selv har du ikke dårlig oppførsel og opptrer ikke urettferdig. Hvorfor blir det da ikke sagt at han som er kommet fram til sannheten, kjenner til tryllekunstnernes knep, men han driver ikke med slike knep selv? Jeg kjenner til tryllekunstnernes knep, landsbyhøvding, og jeg kjenner til de konsekvensene dette har. Jeg vet hvordan tryllekunstnerne kommer til lidelse og smerte i helvete etter at de er døde og kroppen er gått i oppløsning.</p>
<p>Jeg kjenner også til drap på levende vesener, landsbyhøvding, og jeg kjenner til de konsekvensene dette har. Jeg vet hvordan de som dreper levende vesener, kommer til lidelse og smerte i helvete etter at de er døde og kroppen er gått i oppløsning.</p>
<p>Jeg kjenner også til tyverier, og jeg kjenner til de konsekvensene dette har. Jeg vet hvordan de som stjeler, kommer til lidelse og smerte i helvete etter at de er døde og kroppen er gått i oppløsning.</p>
<p>Jeg kjenner til det å misbruke seksualitet, og jeg kjenner til de konsekvensene dette har. Jeg vet hvordan de som misbruker seksualitet, kommer til lidelse og smerte i helvete etter at de er døde og kroppen er gått i oppløsning.</p>
<p>Jeg kjenner til det å lyve, og jeg kjenner til de konsekvensene dette har. Jeg vet hvordan de som lyver, kommer til lidelse og smerte i helvete etter at de er døde og kroppen er gått i oppløsning.</p>
<p>Jeg kjenner til det å fare med sladder, og jeg kjenner til de konsekvensene dette har. Jeg vet hvordan de som farer med sladder, kommer til lidelse og smerte i helvete etter at de er døde og kroppen er gått i oppløsning.</p>
<p>Jeg kjenner til det å tale sårende ord, og jeg kjenner til de konsekvensene dette har. Jeg vet hvordan de som taler sårende ord, kommer til lidelse og smerte i helvete etter at de er døde og kroppen er gått i oppløsning.</p>
<p>Jeg kjenner til det å fare med tomprat, og jeg kjenner til de konsekvensene dette har. Jeg vet hvordan de som farer med tomprat, kommer til lidelse og smerte i helvete etter at de er døde og kroppen er gått i oppløsning.</p>
<p>Jeg kjenner til grådighet, og jeg kjenner til de konsekvensene dette har. Jeg vet hvordan de som er grådige, kommer til lidelse og smerte i helvete etter at de er døde og kroppen er gått i oppløsning.</p>
<p>Jeg kjenner til det å hate, og jeg kjenner til de konsekvensene dette har. Jeg vet hvordan de hatefulle kommer til lidelse og smerte i helvete etter at de er døde og kroppen er gått i oppløsning.</p>
<p>Jeg kjenner til det å ha skadelige teorier, og jeg kjenner til de konsekvensene dette har. Jeg vet hvordan de som har skadelige teorier, kommer til lidelse og smerte i helvete etter at de er døde og kroppen er gått i oppløsning.</p>
<p>Det er noen filosofer og brahmaner som mener og sier at alle som tar liv, opplever smerte og sorg her og nå, at alle som stjeler, opplever smerte og sorg her og nå, at alle som misbruker seksualitet, opplever smerte og sorg her og nå, og at alle som lyver, opplever smerte og sorg her og nå.</p>
<p>Man kan for eksempel få se en mann som er prydet med kranser og øreringer, som er badet og oljet og som har veltrimmet hår og skjegg og som er omsvermet av damer, slik at man kunne tro han var en konge. Hvis noen spør hva han har gjort for å kunne leve et slikt liv, får de til svar at han har drept kongens fiender, så kongen har blitt glad og gitt ham belønning. Det er derfor han er prydet med kranser og øreringer, det er derfor han er badet og oljet, det er derfor han har veltrimmet hår og skjegg og det er derfor han er omsvermet av damer, slik at man kunne tro han var en konge.</p>
<p>Men så kan man også få se en mann med armene bundet på ryggen med kraftige tau, en som har fått hodet glattraket og som blir ført fra gate til gate og fra gatekryss til gatekryss til lyden av skarptrommer, før han blir ført ut av sørporten og blir halshogd sør for byen. Hvis noen spør hva han har gjort for å bli behandlet slik, får han til svar at det er en fiende av kongen og at han har drept en mann eller kvinne. Derfor har kongen arrestert ham og behandler ham slik.</p>
<p>Hva sier du til dette, landsbyhøvding? Har du sett eller hørt noe slikt?»</p>
<p>«Ja, jeg har både sett og hørt dette, Mester, og jeg får nok høre det flere ganger, også.»</p>
<p>«Snakker de da sant, de som sier at alle som tar liv, opplever smerte og sorg her og nå? Eller snakker de usant?»</p>
<p>«Usant, Mester.»</p>
<p>«De som snakker usant, har de god eller dårlig moral?»</p>
<p>«Dårlig moral, Mester.»</p>
<p>«De som har dårlig moral, har de en god eller dårlig livsførsel?»</p>
<p>«Dårlig livsførsel, Mester.»</p>
<p>«De som har dårlig livsførsel, har de skadelige ideer eller gode ideer?»</p>
<p>«Skadelige ideer, Mester.»</p>
<p>«Men er det bra å ha tillit til dem som har skadelige ideer?»</p>
<p>«Nei, Mester, det er det ikke.»</p>
<p>«Så kan man få se en mann som er prydet med kranser og øreringer, som er badet og oljet og som har veltrimmet hår og skjegg og som er omsvermet av damer, slik at man kunne tro han var en konge. Hvis noen spør hva han har gjort for å kunne leve et slikt liv, får de til svar at han har slått en av kongens fiender og hentet hjem en stor skatt, så kongen har blitt glad og gitt ham belønning. Det er derfor han er prydet med kranser og øreringer, det er derfor han er badet og oljet, det er derfor han har veltrimmet hår og skjegg og det er derfor han er omsvermet av damer, slik at man kunne tro han var en konge.</p>
<p>Men så kan man også få se en mann med armene bundet på ryggen med kraftige tau, en som har fått hodet glattraket og som blir ført fra gate til gate og fra gatekryss til gatekryss til lyden av skarptrommer, før han blir ført ut av sørporten og blir halshogd sør for byen. Hvis noen spør hva han har gjort for å bli behandlet slik, får han til svar at det er en tyv, en røver som har herjet i landsbyene eller i skogen. Derfor har kongen arrestert ham og behandler ham slik.</p>
<p>Hva sier du til dette, landsbyhøvding? Har du sett eller hørt noe slikt?»</p>
<p>«Ja, jeg har både sett og hørt dette, Mester, og jeg får nok høre det flere ganger, også.»</p>
<p>«Snakker de da sant, de som sier at alle som stjeler, opplever smerte og sorg her og nå? Eller snakker de usant?»</p>
<p>«Usant, Mester.»</p>
<p>«De som snakker usant, har de god eller dårlig moral?»</p>
<p>«Dårlig moral, Mester.»</p>
<p>«De som har dårlig moral, har de en god eller dårlig livsførsel?»</p>
<p>«Dårlig livsførsel, Mester.»</p>
<p>«De som har dårlig livsførsel, har de skadelige ideer eller gode ideer?»</p>
<p>«Skadelige ideer, Mester.»</p>
<p>«Men er det bra å ha tillit til dem som har skadelige ideer?»</p>
<p>«Nei, Mester, det er det ikke.»</p>
<p>«Så kan man få se en mann som er prydet med kranser og øreringer, som er badet og oljet og som har veltrimmet hår og skjegg og som er omsvermet av damer, slik at man kunne tro han var en konge. Hvis noen spør hva han har gjort for å kunne leve et slikt liv, får de til svar at han har hatt seksuell omgang med kvinnen til en av kongens fiender, så kongen har blitt glad og gitt ham belønning. Det er derfor han er prydet med kranser og øreringer, det er derfor han er badet og oljet, det er derfor han har veltrimmet hår og skjegg og det er derfor han er omsvermet av damer, slik at man kunne tro han var en konge.</p>
<p>Men så kan man også få se en mann med armene bundet på ryggen med kraftige tau, en som har fått hodet glattraket og som blir ført fra gate til gate og fra gatekryss til gatekryss til lyden av skarptrommer, før han blir ført ut av sørporten og blir halshogd sør for byen. Hvis noen spør hva han har gjort for å bli behandlet slik, får han til svar at han har hatt seksuell omgang med en kvinne i samme familie. Derfor har kongen arrestert ham og behandler ham slik.</p>
<p>Hva sier du til dette, landsbyhøvding? Har du sett eller hørt noe slikt?»</p>
<p>«Ja, jeg har både sett og hørt dette, Mester, og jeg får nok høre det flere ganger, også.»</p>
<p>«Snakker de da sant, de som sier at alle som misbruker seksualitet, opplever smerte og sorg her og nå? Eller snakker de usant?»</p>
<p>«Usant, Mester.»</p>
<p>«De som snakker usant, har de god eller dårlig moral?»</p>
<p>«Dårlig moral, Mester.»</p>
<p>«De som har dårlig moral, har de en god eller dårlig livsførsel?»</p>
<p>«Dårlig livsførsel, Mester.»</p>
<p>«De som har dårlig livsførsel, har de skadelige ideer eller gode ideer?»</p>
<p>«Skadelige ideer, Mester.»</p>
<p>«Men er det bra å ha tillit til dem som har skadelige ideer?»</p>
<p>«Nei, Mester, det er det ikke.»</p>
<p>«Så kan man få se en mann som er prydet med kranser og øreringer, som er badet og oljet og som har veltrimmet hår og skjegg og som er omsvermet av damer, slik at man kunne tro han var en konge. Hvis noen spør hva han har gjort for å kunne leve et slikt liv, får de til svar at han har moret kongen med usanne ord, så kongen har blitt glad og gitt ham belønning. Det er derfor han er prydet med kranser og øreringer, det er derfor han er badet og oljet, det er derfor han har veltrimmet hår og skjegg og det er derfor han er omsvermet av damer, slik at man kunne tro han var en konge.</p>
<p>Men så kan man også få se en mann med armene bundet på ryggen med kraftige tau, en som har fått hodet glattraket og som blir ført fra gate til gate og fra gatekryss til gatekryss til lyden av skarptrommer, før han blir ført ut av sørporten og blir halshogd sør for byen. Hvis noen spør hva han har gjort for å bli behandlet slik, får han til svar at han har ødelagt en annens eiendom med usanne ord. Derfor har kongen arrestert ham og behandler ham slik.</p>
<p>Hva sier du til dette, landsbyhøvding? Har du sett eller hørt noe slikt?»</p>
<p>«Ja, jeg har både sett og hørt dette, Mester, og jeg får nok høre det flere ganger, også.»</p>
<p>«Snakker de da sant, de som sier at alle som misbruker seksualitet, opplever smerte og sorg her og nå? Eller snakker de usant?»</p>
<p>«Usant, Mester.»</p>
<p>«De som snakker usant, har de god eller dårlig moral?»</p>
<p>«Dårlig moral, Mester.»</p>
<p>«De som har dårlig moral, har de en god eller dårlig livsførsel?»</p>
<p>«Dårlig livsførsel, Mester.»</p>
<p>«De som har dårlig livsførsel, har de skadelige ideer eller gode ideer?»</p>
<p>«Skadelige ideer, Mester.»</p>
<p>«Men er det bra å ha tillit til dem som har skadelige ideer?»</p>
<p>«Nei, Mester, det er det ikke. Men dette er godt sagt, Mester, det er virkelig bra! Jeg har et gjestehus, Mester, der det er senger, sitteplasser, ei vannkrukke og ei oljelampe. Når det kommer en filosof eller brahman på besøk, deler jeg dette så godt jeg kan med dem. En gang var det fire lærere med forskjellig syn og forskjellige meninger som bodde der.</p>
<p>En av disse lærerne mente og hevdet dette:</p>
<p>‘Gaver, ofringer og velgjørenhet tjener ikke til noe for gode og onde handlinger får ingen frukt og ingen virkning. Omsorg for foreldrene er ikke til noen nytte. Verken denne verden eller noen annen verden eksisterer, og det er ingen som blir gjenfødt. Ingen filosof eller brahman her i verden er fullkommen og ingen av dem har nådd fullkommenheten. Og ingen av dem har selv forstått og realisert denne og den andre verden, slik at de har noe å belære andre om.’</p>
<p>En annen lærer mente og hevdet dette:</p>
<p>‘Gaver, ofringer og velgjørenhet er til stor nytte for gode og onde handlinger får gode frukter og god virkning. Omsorg for foreldrene er til stor nytte. Både denne verden og en annen verden eksisterer, og gjenfødelse skjer. Det finnes filosofer og brahmaner her i verden som er fullkomne og har nådd fullkommenheten. Og de har selv forstått og realisert denne og den andre verden, slik at de har noe å belære andre om.’</p>
<p>En annen lærer mente og hevdet dette:</p>
<p>‘Den som selv utfører en handling eller får andre til å utføre den, som lemlester eller lar lemleste, som piner eller lar pine, som krenker, utbytter, skremmer eller lar skremme, som dreper, stjeler, ødelegger og raner, som begår innbrudd og landeveisrøveri, som går til en annens hustru og som lyver, – den som gjør dette pådrar seg intet ansvar. Selv om noen skulle ta et hjul med kanter så skarpe som barberblad og gjøre alle levende vesener på denne jord om til en eneste kjøttdeig, en eneste kjøttmasse, så ville han ikke av den grunn pådra seg noe vondt, det ville ikke føre til noen vonde følger for ham. Dersom noen skulle gå langsetter sørbredden av Ganges og drepe, lemleste og pine, og påvirke andre til å drepe, lemleste og pine, så ville han ikke av den grunn pådra seg noe vondt, det ville ikke føre til noen vonde følger for ham. Dersom en annen skulle gå langsetter nordbredden av Ganges og gi og ofre, og påvirke andre til å gi og ofre, så ville han ikke av den grunn pådra seg noe godt, det ville ikke føre til noen gode følger for ham. Det kommer ikke noe godt ut av gavmildhet, selvkontroll, selvbeherskelse og sannferdighet, – det gir ingen gode følger.’</p>
<p>En annen lærer mente og hevdet dette:</p>
<p>‘Den som selv utfører en handling eller får andre til å utføre den, som lemlester eller lar lemleste, som piner eller lar pine, som krenker, utbytter, skremmer eller lar skremme, som dreper, stjeler, ødelegger og raner, som begår innbrudd og landeveisrøveri, som går til en annens hustru og som lyver, – den som gjør dette pådrar seg ansvar. Om noen skulle ta et hjul med kanter så skarpe som barberblad og gjøre alle levende vesener på denne jord om til en eneste kjøttdeig, en eneste kjøttmasse, så ville han av den grunn pådra seg mye vondt, det ville føre til vonde følger for ham. Dersom noen skulle gå langsetter sørbredden av Ganges og drepe, lemleste og pine, og påvirke andre til å drepe, lemleste og pine, så ville han av den grunn pådra seg mye vondt, det ville føre til vonde følger for ham. Dersom en annen skulle gå langsetter nordbredden av Ganges og gi og ofre, og påvirke andre til å gi og ofre, så ville han av den grunn pådra seg mye godt, det ville føre til gode følger for ham. Det kommer mye godt ut av gavmildhet, selvkontroll, selvbeherskelse og sannferdighet, – det gir gode følger.’</p>
<p>Dette gir meg mye tvil og usikkerhet, Mester. Hvem i all verden er det som snakker sant av disse filosofene og brahmanene, og hvem er det som snakker usant?»</p>
<p>«Det er rett av deg å tvile, landsbyhøvding. Det er rett av deg å være usikker. For dette er spørsmål det er mye tvil og usikkerhet om.»</p>
<p>«Men jeg har tillit til at du kan forklare disse tingene for meg slik at jeg kan legge bort denne tvilen, Mester.»</p>
<p>«Det finnes en indre ro i det som er rett og riktig, landsbyhøvding. Hvis dette gir deg ro i sinnet, kan du legge bort all tvil. Og hvordan er den indre ro som du kan finne i det som er rett og riktig? Det er når den edles elev slutter å drepe levende vesener og ikke gjør dette mer. Det er når han slutter å ta det som ikke blir gitt ham, og ikke gjør dette mer. Det er når han slutter å misbruke seksualitet, og ikke gjør dette mer. Det er når han slutter å lyve, og ikke gjør dette mer. Det er når han slutter å fare med sladder, og ikke gjør dette mer. Det er når han slutter å tale sårende ord, og ikke gjør dette mer. Det er når han slutter å fare med tomprat, og ikke gjør dette mer. Det er når han slutter å være grådig, og heller går inn for ikke å være grådig. Det er når han slutter å hate, og heller har et sinn uten hat. Det er når han legger bort skadelige teorier, og heller utvikler rett syn.</p>
<p>Når den edles elev på denne måten har kvittet seg med grådighet, hat og vrangforestillinger, utvikler han oppmerksomhet og klar forståelse og fyller først den ene himmelretningen med vennlige tanker, deretter den andre, tredje og fjerde himmelretningen, oppover, nedover og på tvers. Med tanke på alle levende vesener overalt fyller han hele verden med stor, opphøyd og grenseløs vennlighet, som er fri fra hat og motvilje. Da tenker han som så:</p>
<p>‘En av lærerne sa at gaver, ofringer og velgjørenhet ikke tjener til noe, for gode og onde handlinger får ingen frukt og ingen virkning. Omsorg for foreldrene er ikke til noen nytte. Verken denne verden eller noen annen verden eksisterer, og det er ingen som blir gjenfødt. Ingen filosof eller brahman her i verden er fullkommen og ingen av dem har nådd fullkommenheten. Og ingen av dem har selv forstått og realisert denne og den andre verden, slik at de har noe å belære andre om.</p>
<p>Hvis denne læreren har rett, står jeg på fast grunn, for jeg skader verken sterke eller svake. I begge tilfeller vinner jeg, for jeg utviser selvbeherskelse både i ord og tanke, så da kommer jeg til himmelen etter at jeg er død og kroppen har gått i oppløsning.’</p>
<p>På den måten oppstår glede i ham. Av gleden oppstår fryd, den som føler fryd, får ro i kroppen. Når kroppen faller til ro, føler han seg vel, og den som føler seg vel, finner ro i sinnet. Slik finner du indre ro i det som er rett og riktig, landsbyhøvding. Hvis dette gir deg ro i sinnet, kan du legge bort all tvil.</p>
<p>Når den edles elev på denne måten har kvittet seg med grådighet, hat og vrangforestillinger, utvikler han oppmerksomhet og klar forståelse og fyller først den ene himmelretningen med vennlige tanker, deretter den andre, tredje og fjerde himmelretningen, oppover, nedover og på tvers. Med tanke på alle levende vesener overalt fyller han hele verden med stor, opphøyd og grenseløs vennlighet, som er fri fra hat og motvilje. Da tenker han som så:</p>
<p>‘En av lærerne sa at gaver, ofringer og velgjørenhet er til stor nytte for gode og onde handlinger får gode frukter og god virkning. Omsorg for foreldrene er til stor nytte. Både denne verden og en annen verden eksisterer, og gjenfødelse skjer. Det finnes filosofer og brahmaner her i verden som er fullkomne og har nådd fullkommenheten. Og de har selv forstått og realisert denne og den andre verden, slik at de har noe å belære andre om.</p>
<p>Hvis denne læreren har rett, står jeg på fast grunn, for jeg skader verken sterke eller svake. I begge tilfeller vinner jeg, for jeg utviser selvbeherskelse både i ord og tanke, så da kommer jeg til himmelen etter at jeg er død og kroppen har gått i oppløsning.’</p>
<p>På den måten oppstår glede i ham. Av gleden oppstår fryd, den som føler fryd, får ro i kroppen. Når kroppen faller til ro, føler han seg vel, og den som føler seg vel, finner ro i sinnet. Slik finner du indre ro i det som er rett og riktig, landsbyhøvding. Hvis dette gir deg ro i sinnet, kan du legge bort all tvil.</p>
<p>Når den edles elev på denne måten har kvittet seg med grådighet, hat og vrangforestillinger, utvikler han oppmerksomhet og klar forståelse og fyller først den ene himmelretningen med vennlige tanker, deretter den andre, tredje og fjerde himmelretningen, oppover, nedover og på tvers. Med tanke på alle levende vesener overalt fyller han hele verden med stor, opphøyd og grenseløs vennlighet, som er fri fra hat og motvilje. Da tenker han som så:</p>
<p>‘En av lærerne sa at den som selv utfører en handling eller får andre til å utføre den, som lemlester eller lar lemleste, som piner eller lar pine, som krenker, utbytter, skremmer eller lar skremme, som dreper, stjeler, ødelegger og raner, som begår innbrudd og landeveisrøveri, som går til en annens hustru og som lyver, – den som gjør dette pådrar seg intet ansvar. Selv om noen skulle ta et hjul med kanter så skarpe som barberblad og gjøre alle levende vesener på denne jord om til en eneste kjøttdeig, en eneste kjøttmasse, så ville han ikke av den grunn pådra seg noe vondt, det ville ikke føre til noen vonde følger for ham. Dersom noen skulle gå langsetter sørbredden av Ganges og drepe, lemleste og pine, og påvirke andre til å drepe, lemleste og pine, så ville han ikke av den grunn pådra seg noe vondt, det ville ikke føre til noen vonde følger for ham. Dersom en annen skulle gå langsetter nordbredden av Ganges og gi og ofre, og påvirke andre til å gi og ofre, så ville han ikke av den grunn pådra seg noe godt, det ville ikke føre til noen gode følger for ham. Det kommer ikke noe godt ut av gavmildhet, selvkontroll, selvbeherskelse og sannferdighet, – det gir ingen gode følger.’</p>
<p>Hvis denne læreren har rett, står jeg på fast grunn, for jeg skader verken sterke eller svake. I begge tilfeller vinner jeg, for jeg utviser selvbeherskelse både i ord og tanke, så da kommer jeg til himmelen etter at jeg er død og kroppen har gått i oppløsning.’</p>
<p>På den måten oppstår glede i ham. Av gleden oppstår fryd, den som føler fryd, får ro i kroppen. Når kroppen faller til ro, føler han seg vel, og den som føler seg vel, finner ro i sinnet. Slik finner du indre ro i det som er rett og riktig, landsbyhøvding. Hvis dette gir deg ro i sinnet, kan du legge bort all tvil.</p>
<p>Når den edles elev på denne måten har kvittet seg med grådighet, hat og vrangforestillinger, utvikler han oppmerksomhet og klar forståelse og fyller først den ene himmelretningen med vennlige tanker, deretter den andre, tredje og fjerde himmelretningen, oppover, nedover og på tvers. Med tanke på alle levende vesener overalt fyller han hele verden med stor, opphøyd og grenseløs vennlighet, som er fri fra hat og motvilje. Da tenker han som så:</p>
<p>‘En av lærerne sa at den som selv utfører en handling eller får andre til å utføre den, som lemlester eller lar lemleste, som piner eller lar pine, som krenker, utbytter, skremmer eller lar skremme, som dreper, stjeler, ødelegger og raner, som begår innbrudd og landeveisrøveri, som går til en annens hustru og som lyver, – den som gjør dette pådrar seg ansvar. Om noen skulle ta et hjul med kanter så skarpe som barberblad og gjøre alle levende vesener på denne jord om til en eneste kjøttdeig, en eneste kjøttmasse, så ville han av den grunn pådra seg mye vondt, det ville føre til vonde følger for ham. Dersom noen skulle gå langsetter sørbredden av Ganges og drepe, lemleste og pine, og påvirke andre til å drepe, lemleste og pine, så ville han av den grunn pådra seg mye vondt, det ville føre til vonde følger for ham. Dersom en annen skulle gå langsetter nordbredden av Ganges og gi og ofre, og påvirke andre til å gi og ofre, så ville han av den grunn pådra seg mye godt, det ville føre til gode følger for ham. Det kommer mye godt ut av gavmildhet, selvkontroll, selvbeherskelse og sannferdighet, – det gir gode følger.’</p>
<p>Hvis denne læreren har rett, står jeg på fast grunn, for jeg skader verken sterke eller svake. I begge tilfeller vinner jeg, for jeg utviser selvbeherskelse både i ord og tanke, så da kommer jeg til himmelen etter at jeg er død og kroppen har gått i oppløsning.’</p>
<p>På den måten oppstår glede i ham. Av gleden oppstår fryd, den som føler fryd, får ro i kroppen. Når kroppen faller til ro, føler han seg vel, og den som føler seg vel, finner ro i sinnet. Slik finner du indre ro i det som er rett og riktig, landsbyhøvding. Hvis dette gir deg ro i sinnet, kan du legge bort all tvil.</p>
<p>Når den edles elev på denne måten har kvittet seg med grådighet, hat og vrangforestillinger, utvikler han oppmerksomhet og klar forståelse og fyller først den ene himmelretningen med medlidenhet … glede på andres vegne … sinnslikevekt, deretter den andre, tredje og fjerde himmelretningen, oppover, nedover og på tvers. Med tanke på alle levende vesener overalt fyller han hele verden med stor, opphøyd og grenseløs sinnslikevekt, som er fri fra hat og motvilje. Da tenker han som så:</p>
<p>‘En av lærerne sa at den som selv utfører en handling eller får andre til å utføre den, som lemlester eller lar lemleste, som piner eller lar pine, som krenker, utbytter, skremmer eller lar skremme, som dreper, stjeler, ødelegger og raner, som begår innbrudd og landeveisrøveri, som går til en annens hustru og som lyver, – den som gjør dette pådrar seg ansvar. Om noen skulle ta et hjul med kanter så skarpe som barberblad og gjøre alle levende vesener på denne jord om til en eneste kjøttdeig, en eneste kjøttmasse, så ville han av den grunn pådra seg mye vondt, det ville føre til vonde følger for ham. Dersom noen skulle gå langsetter sørbredden av Ganges og drepe, lemleste og pine, og påvirke andre til å drepe, lemleste og pine, så ville han av den grunn pådra seg mye vondt, det ville føre til vonde følger for ham. Dersom en annen skulle gå langsetter nordbredden av Ganges og gi og ofre, og påvirke andre til å gi og ofre, så ville han av den grunn pådra seg mye godt, det ville føre til gode følger for ham. Det kommer mye godt ut av gavmildhet, selvkontroll, selvbeherskelse og sannferdighet, – det gir gode følger.’</p>
<p>Hvis denne læreren har rett, står jeg på fast grunn, for jeg skader verken sterke eller svake. I begge tilfeller vinner jeg, for jeg utviser selvbeherskelse både i ord og tanke, så da kommer jeg til himmelen etter at jeg er død og kroppen har gått i oppløsning.’</p>
<p>På den måten oppstår glede i ham. Av gleden oppstår fryd, den som føler fryd, får ro i kroppen. Når kroppen faller til ro, føler han seg vel, og den som føler seg vel, finner ro i sinnet. Slik finner du indre ro i det som er rett og riktig, landsbyhøvding. Hvis dette gir deg ro i sinnet, kan du legge bort all tvil.</p>
<p>Da Mesteren hadde sagt dette, sa landsbyhøvding Pataliya :</p>
<p>«Utmerket, Mester, utmerket! Det er som å rette opp det som var blitt veltet, eller som å åpenbare det som var skjult. Det er som å vise veien til en som var gått vill, eller som å bære lys inn i mørket, slik at den som har øyne kan se det som er der. Nettopp slik har du forklart sannheten på mange måter, Mester. Nå tar jeg tilflukt til deg, Mester, til din lære og til munkefellesskapet. Vær så snill å regne meg som en legvenn, Mester, som har tatt tilflukt fra i dag av og så lenge jeg lever.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
