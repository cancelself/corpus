<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn42.9' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Samtaler med landsbyhøvdinger</li>
<li class='vagga'>Kapitlet om de seks sansefelter</li>
</ul>
<h1>42.9. Familie</h1>
</header>
<p>En gang da Mesteren var på vandring i Kosala sammen med en stor flokk munker, kom han til Nalanda. Der slo han seg ned i Pavarikas mangolund.</p>
<p>På den tiden var det stor hungersnød i Nalanda. Det var vanskelig å få tak i mat, hvite knokler lå strødd utover og åkrene var bare stubbmark. På den tiden var også Nigantha Nataputta i Nalanda sammen med en stor flokk av sine elever. Landsbyhøvdingen Asibandhakaputta var elev av Nigantha Nataputta, og en dag gikk han bort til ham, hilste høflig på ham og satte seg ned. Da han hadde satt seg, sa Nigantha Nataputta til ham:</p>
<p>«Kan ikke du gå og utfordre filosofen Gotama til debatt, landsbyhøvding! Da vil du bli berømt, og folk vil fortelle at landsbyhøvdingen Asibandhakaputta utfordret den sterke og mektige filosofen Gotama til debatt!»</p>
<p>«Men hvordan skal jeg utfordre den sterke og mektige filosofen Gotama til debatt, min herre?»</p>
<p>«Gå til ham og si dette, landsbyhøvding:</p>
<p>‘Er det ikke så at du ofte roser det å ha omtanke for familien, Mester? Er det ikke så at du roser det å ha omsorg for familien og velvilje overfor familien?’</p>
<p>Da kommer han kanskje til å svare slik</p>
<p>‘Jo, landsbyhøvding, den som har kommet fram til sannheten, roser ofte det å ha omtanke for familien. Han roser det å ha omsorg for familien og velvilje overfor familien.’</p>
<p>Da skal du si til ham:</p>
<p>‘Men hvorfor går du sammen med en stor flokk munker og mottar matgaver nå som det er hungersnød, nå som det er vanskelig å få tak i mat, hvite knokler ligger strødd utover og åkrene bare er stubbmark? På den måten er du til skade for familiene, du bryter opp familiene og er ikke til hjelp for dem!’</p>
<p>På den måten skal du stille ham et tveegget spørsmål som han verken klarer å svelge eller spytte ut!»</p>
<p>«Ja vel, min herre,» svarte Asikabandhakaputta. Han reiste seg og tok avskjed med Nigantha Nataputta ved å gå medsols rundt ham. Så gikk han til Mesteren, hilste høflig på ham og satte seg ned. Deretter sa han: «Er det ikke så at du ofte roser det å ha omtanke for familien, Mester? Er det ikke så at du roser det å ha omsorg for familien og velvilje overfor familien?»</p>
<p>«Jo, landsbyhøvding, den som har kommet fram til sannheten, roser ofte det å ha omtanke for familien. Han roser det å ha omsorg for familien og velvilje overfor familien.»</p>
<p>«Men hvorfor går du sammen med en stor flokk munker og mottar matgaver nå som det er hungersnød, nå som det er vanskelig å få tak i mat, hvite knokler ligger strødd utover og åkrene bare er stubbmark? På den måten er du til skade for familiene, du bryter opp familiene og er ikke til hjelp for dem!»</p>
<p>«Gjennom nittien verdensaldrer som jeg kan huske, kan jeg si at jeg aldri har skadet noen familie – ikke engang med å motta et eneste måltid med kokt ris. Disse familiene som var så rike, så overdådig rike på sølv og gull og på alle slags matvarer, de hadde alle vunnet sin rikdom som følge av gavmildhet, hederlighet og nøysomhet.</p>
<p>Det finnes åtte årsaker, åtte grunner til at familier blir skadet, landsbyhøvding. De kan bli skadet av fyrster, tyver ,brann eller flom. Det kan hende de ikke finner skatter som er gravd ned, det kan hende de er for late til å arbeide, eller det kan hende at et familiemedlem er en ødeland som sløser bort og ødelegger rikdommen deres. Den åttende årsaken er tingenes forgjengelighet. Dette er de åtte årsakene, de åtte grunnene til at familier blir skadet.</p>
<p>Hvis noen sier om meg at jeg er til skade for familiene, at jeg bryter opp familiene og ikke er til hjelp for dem, til tross for at disse åtte årsakene, disse åtte grunnene eksisterer, og ikke trekker tilbake dette utsagnet, og ikke gir slipp på denne holdningen og dette synet, havner han like lukt i helvete.»</p>
<p>Da Mesteren hadde sagt dette, sa landsbyhøvding Asibandhakaputta:</p>
<p>«Utmerket, Mester, utmerket! Det er som å rette opp det som var blitt veltet, eller som å åpenbare det som var skjult. Det er som å vise veien til en som var gått vill, eller som å bære lys inn i mørket, slik at den som har øyne kan se det som er der. Nettopp slik har du forklart sannheten på mange måter, Mester. Nå tar jeg tilflukt til deg, Mester, til din lære og til munkefellesskapet. Vær så snill å regne meg som en legvenn, Mester, som har tatt tilflukt fra i dag av og så lenge jeg lever.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
