<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn42.11' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Samtaler med landsbyhøvdinger</li>
<li class='vagga'>Kapitlet om de seks sansefelter</li>
</ul>
<h1>42.11. Bhadraka</h1>
</header>
<p>En gang da Mesteren var i mallaenes land, var han i en av byene deres som het Uruvelakappa. Da kom landsbyhøvdingen Bhadraka bort til Mesteren, hilste høflig på ham og satte seg ned. Så sa han:</p>
<p>«Det hadde vært fint om du ville forklare for meg hvordan lidelser oppstår og blir borte, Mester!»</p>
<p>«Hvis jeg skulle forklare hvordan lidelser oppsto og ble borte i fortiden, ville du kanskje tvile og bli usikker. Hvis jeg skulle forklare hvordan lidelser oppstår og blir borte i framtiden, vil du også kanskje tvile og bli usikker, landsbyhøvding. Derfor skal jeg forklare hvordan lidelser oppstår og blir borte her og nå mens du og jeg sitter her. Hør godt etter og følg godt med!»</p>
<p>«Ja vel, Mester,» svarte Bhadraka. Mesteren sa:</p>
<p>«Hvordan er det, landsbyhøvding – finnes det her i Uruvelakappa noen som du ville sørge, klage og jamre over og ha vondt av hvis de ble drept, kastet i fengsel, led et tap eller ble utsatt for skjellsord?»</p>
<p>«Ja, Mester. Det finnes slike her i byen.»</p>
<p>«Men finnes det her i Uruvelakappa noen som du ikke ville sørge, klage og jamre over og ikke ha vondt av hvis de ble drept, kastet i fengsel, led et tap eller ble utsatt for skjellsord?»</p>
<p>«Ja, Mester. Det finnes slike også her i byen.»</p>
<p>«Hva er grunnen, landsbyhøvding, hva er årsaken til at du ville sørge, klage og jamre over og ha vondt av bare noen av innbyggerne i Uruvelakappa hvis de ble drept, kastet i fengsel, led et tap eller ble utsatt for skjellsord?»</p>
<p>«De menneskene som jeg ville sørge, klage og jamre over og ha vondt av hvis de ble drept, kastet i fengsel, led et tap eller ble utsatt for skjellsord, det er mennesker som jeg er glad i. Men de menneskene som jeg ikke ville sørge, klage og jamre over og ha vondt av hvis de ble drept, kastet i fengsel, led et tap eller ble utsatt for skjellsord, det er mennesker som jeg ikke er glad i, Mester.»</p>
<p>«På denne måten har du selv sett her og nå, påvist og dukket ned i metoden for å påvise lidelse i fortid og framtid. For alle lidelser som oppsto i fortiden, har sammenheng med hva vi liker og ikke liker. Og alle lidelser som kommer til å oppstå i framtiden, har også sammenheng med hva vi liker og ikke liker.»</p>
<p>«Jeg har en sønn som heter Ciravasi, Mester. Han bor litt lenger borte. Hver morgen sender jeg en mann bort for å høre hvordan Ciravasi har det. Og helt til denne mannen er kommet tilbake, går jeg og engster meg for at Ciravasi kanskje har blitt syk.»</p>
<p>«Hvordan er det, landsbyhøvding – ville du sørge, klage og jamre over og ha vondt av Ciravasi hvis han ble drept, kastet i fengsel, led et tap eller ble utsatt for skjellsord?»</p>
<p>«Ja, hvordan skulle jeg vel kunne unngå å sørge, klage og jamre over og ha vondt av Ciravasi hvis han ble drept, kastet i fengsel, led et tap eller ble utsatt for skjellsord? Det ville fullstendig forandre livet mitt!»</p>
<p>«På denne måten kan du selv vite at alle lidelser har sammenheng med hva vi liker. Begjær er lidelsenes rot.</p>
<p>Hvordan er det, landsbyhøvding – på den tiden da du verken hadde sett eller hørt Ciravasis mor, følte du da lengsel, lidenskap eller begjær etter henne?»</p>
<p>«Naturligvis ikke, Mester.»</p>
<p>«Men da du fikk se og høre henne – følte du da lengsel, lidenskap eller begjær etter henne?»</p>
<p>«Ja, Mester.»</p>
<p>«Hvordan er det, landsbyhøvding – ville du sørge, klage og jamre over og ha vondt av Ciravasis mor hvis hun ble drept, kastet i fengsel, led et tap eller ble utsatt for skjellsord?»</p>
<p>«Ja, hvordan skulle jeg vel kunne unngå å sørge, klage og jamre over og ha vondt av Ciravasis mor hvis hun ble drept, kastet i fengsel, led et tap eller ble utsatt for skjellsord? Det ville fullstendig forandre livet mitt!»</p>
<p>«På denne måten kan du selv vite at alle lidelser har sammenheng med hva vi liker. Begjær er lidelsenes rot.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
