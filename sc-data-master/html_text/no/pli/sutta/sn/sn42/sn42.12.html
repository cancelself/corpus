<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn42.12' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Samtaler med landsbyhøvdinger</li>
<li class='vagga'>Kapitlet om de seks sansefelter</li>
</ul>
<h1>42.12. Rasiya</h1>
</header>
<p>En landsbyhøvding ved navn Rasiya gikk bort til Mesteren, hilste høflig på ham og satte seg ned. Så sa han:</p>
<p>«Jeg har hørt at filosofen Gotama kritiserer all askese, Mester, at han rakker ned på alle som praktiserer askese og har en karrig levemåte. De som sier dette, siterer de deg riktig, Mester? Jeg håper de ikke sverter deg ved å si noe som ikke er sant. Forklarer de læren din slik den er, slik at de ikke har gjort seg fortjent til kritikk og klander fra andre som praktiserer samme lære?»</p>
<p>«De som sier at filosofen Gotama kritiserer all askese, landsbyhøvding, at han rakker ned på alle som praktiserer askese og har en karrig levemåte, de siterer meg ikke riktig. De sverter meg ved å lyve, ved å si noe som ikke er sant.</p>
<p>Den som har gått ut fra hjemmet, bør unngå de to ytterlighetene, landsbyhøvding. Den ene er å hengi seg til sansenytelser, som er mindreverdig, simpelt, vulgært, uedelt og unyttig. Den andre er å hengi seg til selvplaging, som er smertefullt, uedelt og unyttig. Den som har kommet fram til sannheten, går ikke til noen av disse ytterlighetene, men har oppdaget en middelvei. Den åpner øynene og gir erkjennelse, og den fører til ro, dyp kunnskap, full oppvåkning og nibbana.</p>
<p>Hva er så dette for en middelvei som den som er kommet fram til sannheten, har oppdaget, som åpner øynene og gir erkjennelse, og som fører til ro, dyp kunnskap, full oppvåkning og nibbana? Det er den edle åttedelte vei: rett syn, rett tanke, rett tale, rett handling, rett levevei, rett bestrebelse, rett oppmerksomhet og rett konsentrasjon. Dette er den middelveien som den som er kommet fram til sannheten, har oppdaget, som åpner øynene og gir erkjennelse, og som fører til ro, dyp kunnskap, full oppvåkning og nibbana.</p>
<p>Det finnes tre personer i verden som vier seg til sansenytelser, landsbyhøvding. Hvilke tre?</p>
<p>Det finnes en person som vier seg til sansenytelser og som skaffer seg urettmessig eiendom ved bruk av vold, og han klarer ikke å gledes over det selv og deler heller ikke med andre og gjør ingen gode gjerninger. En annen vier seg til sansenytelser og skaffer seg urettmessig eiendom ved bruk av vold. Han klarer å glede seg over det selv, men deler ikke med andre og gjør ingen gode gjerninger. En tredje vier seg til sansenytelser og skaffer seg urettmessig eiendom ved bruk av vold, men han klarer å glede seg over det selv, deler med andre og gjør gode gjerninger.</p>
<p>Det finnes en person som vier seg til sansenytelser og som skaffer seg urettmessig og rettmessig eiendom ved bruk av vold og uten bruk av vold, og han klarer ikke å gledes over det selv og deler heller ikke med andre og gjør ingen gode gjerninger. En annen skaffer seg urettmessig og rettmessig eiendom ved bruk av vold og uten bruk av vold. Han klarer å glede seg over det selv, men deler ikke med andre og gjør ingen gode gjerninger. En tredje skaffer seg urettmessig og rettmessig eiendom ved bruk av vold og uten bruk av vold, men han klarer å glede seg over det selv, deler med andre og gjør gode gjerninger.</p>
<p>Det finnes en person som vier seg til sansenytelser og som skaffer seg rettmessig eiendom uten bruk av vold, og han klarer ikke å gledes over det selv og deler heller ikke med andre og gjør ingen gode gjerninger. En annen skaffer seg rettmessig eiendom uten bruk av vold. Han klarer å glede seg over det selv, men deler ikke med andre og gjør ingen gode gjerninger. En tredje skaffer seg rettmessig eiendom uten bruk av vold, og han klarer å glede seg over det selv, deler med andre og gjør gode gjerninger. Men han klamrer seg likevel til det han eier og har vanskelig for å gi slipp på det. Han ser ikke ulempene ved det og forstår ikke hvordan han skal bli fri. Men så er det en som skaffer seg rettmessig eiendom uten bruk av vold, og han klarer å glede seg over det selv, deler med andre og gjør gode gjerninger. Han klamrer seg ikke til det han eier, og han gir lett slipp på det. Han ser ulempene ved det og forstår hvordan han skal bli fri.</p>
<p>Han som vier seg til sansenytelser og som skaffer seg urettmessig eiendom ved bruk av vold, og som ikke klarer å gledes over det selv og som heller ikke deler med andre og ikke gjør noen gode gjerninger, kan kritiseres for tre ting, landsbyhøvding. Hvilke tre ting kan han kritiseres for? Han skaffer seg urettmessig eiendom ved bruk av vold. Dette er det første han kan kritiseres for. Han klarer ikke å gledes over det selv. Dette er det andre han kan kritiseres for. Han deler heller ikke med andre og gjør ingen gode gjerninger. Dette er det tredje han kan kritiseres for. Så dette er de tre tingene han som vier seg til sansenytelser kan kritiseres for, landsbyhøvding.</p>
<p>Han som vier seg til sansenytelser og skaffer seg urettmessig eiendom ved bruk av vold, som klarer å glede seg over det selv, men ikke deler med andre og ikke gjør noen gode gjerninger, kan kritiseres for to ting og roses for én ting, landsbyhøvding. Hvilke to ting kan han kritiseres for? Han skaffer seg urettmessig eiendom ved bruk av vold. Dette er det første han kan kritiseres for. Han deler heller ikke med andre og gjør ingen gode gjerninger. Dette er det andre han kan kritiseres for. Hva er den ene tingen han kan roses for? Han klarer å glede seg over det selv. Dette er den ene tingen han kan roses for. Så dette er de to tingene han som vier seg til sansenytelser kan kritiseres for, og den ene tingen han kan roses for, landsbyhøvding.</p>
<p>Han som vier seg til sansenytelser og skaffer seg urettmessig eiendom ved bruk av vold, som klarer å glede seg over det selv, deler med andre og gjør gode gjerninger, kan kritiseres for én ting og roses for to ting, landsbyhøvding. Hva er den ene tingen han kan kritiseres for? Han skaffer seg urettmessig eiendom ved bruk av vold. Dette er den ene tingen han kan kritiseres for. Hvilke to ting kan han roses for? Han klarer å glede seg over det selv, deler med andre og gjør gode gjerninger. Dette er de to tingene han kan roses for. Så dette er den ene tingen han som vier seg til sansenytelser kan kritiseres for, og de to tingene han kan roses for, landsbyhøvding.</p>
<p>Han som vier seg til sansenytelser og som skaffer seg urettmessig og rettmessig eiendom ved bruk av vold og uten bruk av vold, og som ikke klarer å gledes over det selv og heller ikke deler med andre og ikke gjør noen gode gjerninger, kan roses for én ting og kritiseres for tre ting, landsbyhøvding. Hva er den ene tingen han kan roses for? Han skaffer seg rettmessig eiendom uten bruk av vold. Dette er den ene tingen han kan roses for. Hvilke tre ting kan han kritiseres for? Han skaffer seg urettmessig eiendom ved bruk av vold. Dette er det første han kan kritiseres for. Han klarer ikke å gledes over det selv. Dette er det andre han kan kritiseres for. Han deler heller ikke med andre og gjør ingen gode gjerninger. Dette er det tredje han kan kritiseres for. Så dette er den ene tingen han som vier seg til sansenytelser kan roses for og de tre tingene han kan kritiseres for, landsbyhøvding.</p>
<p>Han som vier seg til sansenytelser og som skaffer seg urettmessig og rettmessig eiendom ved bruk av vold og uten bruk av vold, og som klarer å glede seg over det selv, men ikke deler med andre og heller ikke gjør noen gode gjerninger, kan roses for to ting og kritiseres for to ting. Hvilke to ting kan han roses for? Han skaffer seg rettmessig eiendom uten bruk av vold. Dette er den ene tingen han kan roses for. Han klarer å glede seg over det selv. Det er den andre tingen han kan roses for. Hvilke to ting kan han kritiseres for? Han skaffer seg urettmessig eiendom ved bruk av vold. Det er den ene tingen han kan kritiseres for. Han deler ikke med andre og gjør ingen gode gjerninger. Det er den andre tingen han kan kritiseres for. Så dette er de to tingene han som vier seg til sansenytelser kan roses for og de to tingene han kan kritiseres for, landsbyhøvding.</p>
<p>Han som vier seg til sansenytelser og som skaffer seg urettmessig og rettmessig eiendom ved bruk av vold og uten bruk av vold, som klarer å glede seg over det selv, og som deler med andre og gjør gode gjerninger, kan roses for tre ting og kritiseres for én ting. Hvilke tre ting kan han roses for? Han skaffer seg rettmessig eiendom uten bruk av vold. Dette er den ene tingen han kan roses for. Han klarer å glede seg over det selv. Det er den andre tingen han kan roses for. Han deler med andre og gjør gode gjerninger. Dette er den tredje tingen han kan roses for. Hva er den ene tingen han kan kritiseres for? Han skaffer seg urettmessig eiendom ved bruk av vold. Det er den ene tingen han kan kritiseres for. Så dette er de tre tingene han som vier seg til sansenytelser kan roses for og den ene tingen han kan kritiseres for, landsbyhøvding.</p>
<p>Han som vier seg til sansenytelser og som skaffer seg rettmessig eiendom uten bruk av vold, men som ikke klarer ikke å gledes over det selv og heller ikke deler med andre og ikke gjør noen gode gjerninger, kan roses for én ting og kritiseres for to ting. Hva er den ene tingen han kan roses for? Han skaffer seg rettmessig eiendom uten bruk av vold. Det er den ene tingen han kan roses for. Hvilke to ting kan han kritiseres for? Han klarer ikke å gledes over det selv. Dette er den første tingen han kan kritiseres for. Hva er den andre tingen han kan kritiseres for? Han deler ikke med andre og gjør heller ikke noen gode gjerninger. Dette er den andre tingen han kan kritiseres for. Så dette er den ene tingen han som vier seg til sansenytelser kan roses for og de to tingene han kan kritiseres for, landsbyhøvding.</p>
<p>Han som vier seg til sansenytelser og som skaffer seg rettmessig eiendom uten bruk av vold, som klarer å glede seg over det selv, men som ikke deler med andre og ikke gjør noen gode gjerninger, kan roses for to ting og kritiseres for én ting. Hvilke to ting kan han roses for? Han skaffer seg rettmessig eiendom uten bruk av vold. Det er den første tingen han kan roses for. Han klarer å glede seg over det selv. Det er den andre tingen han kan roses for. Hva er den ene tingen han kan kritiseres for? Han deler ikke med andre og gjør heller ikke noen gode gjerninger. Dette er den ene tingen han kan kritiseres for. Så dette er de to tingene han som vier seg til sansenytelser kan roses for og den ene tingen han kan kritiseres for, landsbyhøvding.</p>
<p>Han som vier seg til sansenytelser og som skaffer seg rettmessig eiendom uten bruk av vold, og som klarer å glede seg over det selv, som deler med andre og gjør gode gjerninger, men som likevel klamrer seg til det han eier og har vanskelig for å gi slipp på det, som ikke ser ulempene ved det og ikke forstår hvordan han skal bli fri, kan roses for tre ting og kritiseres for én ting. Hvilke tre ting kan han roses for? Han skaffer seg rettmessig eiendom uten bruk av vold. Det er den første tingen han kan roses for. Han klarer å glede seg over det selv. Det er den andre tingen han kan roses for. Han deler med andre og gjør gode gjerninger. Det er den tredje tingen han kan roses for. Hva er den ene tingen han kan kritiseres for? Han klamrer seg likevel til det han eier og har vanskelig for å gi slipp på det, han ser ikke ulempene ved det og forstår ikke hvordan han skal bli fri. Dette er den ene tingen han kan kritiseres for. Så dette er de tre tingene han som vier seg til sansenytelser kan roses for og den ene tingen han kan kritiseres for, landsbyhøvding.</p>
<p>Han som vier seg til sansenytelser og som skaffer seg rettmessig eiendom uten bruk av vold, som han klarer å glede seg over det selv, som deler med andre og gjør gode gjerninger, som ikke klamrer seg til det han eier, men han gir lett slipp på det, siden han ser ulempene ved det og forstår hvordan han skal bli fri, kan roses for fire ting. Hvilke fire ting kan han roses for? Han skaffer seg rettmessig eiendom uten bruk av vold. Det er den første tingen han kan roses for. Han klarer å glede seg over det selv. Det er den andre tingen han kan roses for. Han deler med andre og gjør gode gjerninger. Det er den tredje tingen han kan roses for. Han klamrer seg ikke til det han eier, men gir lett slipp på det, siden han ser ulempene ved det og forstår hvordan han skal bli fri. Dette er den fjerde tingen han kan roses for. Så dette er de fire tingene han som vier seg til sansenytelser kan roses for, landsbyhøvding.</p>
<p>Det finnes tre asketer med karrig levemåte i verden, landsbyhøvding. Hvilke tre? En asket med karrig levemåte har forlatt hjemmet og gått ut i hjemløshet ut fra tillit, idet han tenker han kanskje skal oppnå en god tilstand og kanskje oppnå en overmenneskelig edel innsikt og visdom. Så plager han seg selv, men han oppnår ikke noen god tilstand og heller ikke noen overmenneskelig edel innsikt.</p>
<p>En annen asket med karrig levemåte har forlatt hjemmet og gått ut i hjemløshet ut fra tillit, idet han tenker han kanskje skal oppnå en god tilstand og kanskje oppnå en overmenneskelig edel innsikt og visdom. Så plager han seg selv, og han oppnår en god tilstand, men han oppnår ikke noen overmenneskelig edel innsikt.</p>
<p>En tredje asket med karrig levemåte har forlatt hjemmet og gått ut i hjemløshet ut fra tillit, idet han tenker han kanskje skal oppnå en god tilstand og kanskje oppnå en overmenneskelig edel innsikt og visdom. Så plager han seg selv, og han oppnår en god tilstand, og han oppnår også en overmenneskelig edel innsikt.</p>
<p>Den asketen med karrig levemåte som plager seg selv, men ikke oppnår noen god tilstand og heller ikke noen overmenneskelig edel innsikt, kan kritiseres for tre ting, landsbyhøvding. Hvilke tre ting kan han kritiseres for? Han plager seg selv. Dette er den første tingen han kan kritiseres for. Han oppnår ikke noen god tilstand. Dette er den andre tingen han kan kritiseres for. Han oppnår heller ikke noen overmenneskelig edel innsikt. Dette er den tredje tingen han kan kritiseres for. Så dette er de tre tingene en asket med karrig levemåte kan kritiseres for, landsbyhøvding.</p>
<p>Den asketen med karrig levemåte som plager seg selv, som oppnår en god tilstand, men ikke noen overmenneskelig edel innsikt, kan kritiseres for to ting og roses for én ting, landsbyhøvding. Hvilke to ting kan han kritiseres for? Han plager seg selv. Dette er den første tingen han kan kritiseres for. Han oppnår ikke noen overmenneskelig edel innsikt. Dette er den andre tingen han kan kritiseres for. Hva er den ene tingen han kan roses for? Han oppnår en god tilstand. Dette er den ene tingen han kan roses for. Så dette er de to tingene en asket med karrig levemåte kan kritiseres for, og den ene tingen han kan roses for, landsbyhøvding.</p>
<p>Den asketen med karrig levemåte som plager seg selv, som oppnår både en god tilstand og overmenneskelig edel innsikt, kan kritiseres for én ting og roses for to ting, landsbyhøvding. Hva er den ene tingen han kan kritiseres for? Han plager seg selv. Dette er den ene tingen han kan kritiseres for. Hvilke to ting kan han roses for? Han oppnår en god tilstand. Dette er den ene tingen han kan roses for. Han oppnår overmenneskelig edel innsikt. Dette er den andre tingen han kan roses for. Så dette er den ene tingen en asket med karrig levemåte kan kritiseres for, og de to tingene han kan roses for, landsbyhøvding.</p>
<p>Det er tre ting som alle selv kan se, som ikke blir foreldet, som gir resultater her og nå, innbyr til innsyn, fører til målet og som forstandige mennesker kan selv finne ut av. Hvilke tre?</p>
<p>Sett at en person er drevet av grådighet, slik at han tenker på å skade seg selv, skade andre eller skade begge. Når han slipper taket i grådigheten, tenker han verken på å skade seg selv, skade andre eller skade begge. Dette er noe alle selv kan se. Det blir ikke foreldet, det gir resultater her og nå, innbyr til innsyn, fører til målet og er noe som forstandige mennesker kan selv finne ut av.</p>
<p>Sett at en person er drevet av aggresjon, slik at han tenker på å skade seg selv, skade andre eller skade begge. Når han slipper taket i agresjonen, tenker han verken på å skade seg selv, skade andre eller skade begge. Dette er noe alle selv kan se. Det blir ikke foreldet, det gir resultater her og nå, innbyr til innsyn, fører til målet og er noe som forstandige mennesker kan selv finne ut av.</p>
<p>Sett at en person er drevet av vrangforestillinger, slik at han tenker på å skade seg selv, skade andre eller skade begge. Når han slipper taket i vrangforestilingene, tenker han verken på å skade seg selv, skade andre eller skade begge. Dette er noe alle selv kan se. Det blir ikke foreldet, det gir resultater her og nå, innbyr til innsyn, fører til målet og er noe som forstandige mennesker kan selv finne ut av.</p>
<p>Dette er de tre tingene som alle selv kan se, som ikke blir foreldet, som gir resultater her og nå, innbyr til innsyn, fører til målet og som forstandige mennesker kan selv finne ut av.»</p>
<p>Da Mesteren hadde sagt dette, sa landsbyhøvding Rasiya :</p>
<p>«Utmerket, Mester, utmerket! Det er som å rette opp det som var blitt veltet, eller som å åpenbare det som var skjult. Det er som å vise veien til en som var gått vill, eller som å bære lys inn i mørket, slik at den som har øyne kan se det som er der. Nettopp slik har du forklart sannheten på mange måter, Mester. Nå tar jeg tilflukt til deg, Mester, til din lære og til munkefellesskapet. Vær så snill å regne meg som en legvenn, Mester, som har tatt tilflukt fra i dag av og så lenge jeg lever.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
