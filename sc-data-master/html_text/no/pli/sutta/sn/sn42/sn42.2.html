<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn42.2' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Samtaler med landsbyhøvdinger</li>
<li class='vagga'>Kapitlet om de seks sansefelter</li>
</ul>
<h1>42.2. Teatersjefen</h1>
</header>
<p>En gang da Mesteren oppholdt seg ved Ekornforingsplassen i Bambuslunden i Rajagaha, kom teatersjefen Talaputa bort til ham. Han hilste høflig på Mesteren og satte seg ned. Så sa han:</p>
<p>«Jeg har hørt tradisjonelle lærere, som også var skuespillere, si at en skuespiller som ved sin opptreden på scenen eller i manesjen får folk til å le og more seg, vil bli gjenfødt i selskap med de leende gudene etter at han er død. Hva sier du til dette, Mester?»</p>
<p>«Nok om det, Talaputa. Ikke spør meg om dette.»</p>
<p>Talaputa gjentok spørsmålet og fikk samme svar. Da han for tredje gang framsatte dette spørsmålet, svarte Mesteren:</p>
<p>«Jeg har jo sagt du ikke skal spørre om dette, teatersjef. Men jeg skal forklare det for deg likevel. Når folk som ikke har klart å kvitte seg med grådighet, men befinner seg i grådighetens bånd, får se skuespillere på scenen eller i manesjen, blir grådigheten deres styrket. Når folk som ikke har klart å kvitte seg med hat, men befinner seg i hatets bånd, får se skuespillere på scenen eller i manesjen, blir hatet deres styrket. Når folk som ikke har klart å kvitte seg med vrangforestillinger, men befinner seg i vrangforestillingenes bånd, får se skuespillere på scenen eller i manesjen, blir vrangforestilingene deres styrket. Siden skuespilleren selv er som i en rus og setter andre i samme rustilstand, blir han gjenfødt i latterhelvete etter at han er død. Hvis noen mener at en skuespiller som ved sin opptreden på scenen eller i manesjen får folk til å le og more seg, vil bli gjenfødt i selskap med de leende gudene etter at han er død, så er dette en feilaktig teori. Og jeg sier deg, teatersjef, at den som har feilaktige teorier, vil havne ett av to steder etter døden: enten i helvete eller gjenfødt som dyr.»</p>
<p>Da teatersjefen Talaputa hørte dette, gråt han så tårene strømmet.</p>
<p>«Det var jo derfor jeg sa: Nok om det, Talaputa. Ikke spør meg om dette,» sa Mesteren.</p>
<p>«Jeg gråter ikke for det du sa, Mester. Jeg gråter fordi tidligere generasjoner av skuespillere er blitt lurt og bedradd av sine lærere, som sa at en skuespiller som ved sin opptreden på scenen eller i manesjen får folk til å le og more seg, vil bli gjenfødt i selskap med de leende gudene etter at han er død.</p>
<p>Utmerket, Mester, utmerket! Det er som å rette opp det som var blitt veltet, eller som å åpenbare det som var skjult. Det er som å vise veien til en som var gått vill, eller som å bære lys inn i mørket, slik at den som har øyne kan se det som er der. Nettopp slik har du forklart læren på mange måter, Mester. Nå tar jeg tilflukt i deg, Mester, i læren og i munkefellesskapet. La meg få utgang og opptak av deg, Mester.»</p>
<p>Teatersjefen Talaputa fikk utgang og opptak av Mesteren. Straks etter at han var blitt ordinert, trakk Talaputa seg tilbake i ensomhet og satte alle krefter inn, energisk og uten å nøle. Ikke lenge etter fullførte han den høyere trening, den som unge menn av god familie med rette forlater hjemmet og går ut i hjemløsheten for. Han innså selv og erkjente direkte: Nå oppstår det ikke noe nytt, treningsveien er vandret til ende, gjort er det som skulle gjøres og det er ikke noe mer som gjenstår.</p>
<p>Dette forsto han fullt ut, og tok konsekvensene av sin erkjennelse. Og nå var Talaputa en arahant.</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
