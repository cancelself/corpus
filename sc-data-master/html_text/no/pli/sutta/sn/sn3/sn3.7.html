<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn3.7' lang='no'>
<header>
<ul>
<li class='division'>Tekster fordelt etter tema 3</li>
<li>Boken med vers</li>
<li>Samtaler i Kosala</li>
</ul>
<h1>3.7. Kapitalister</h1>
</header>
<p>I Savatthi kom kong Pasenadi av Kosala på besøk. Han satte seg ned ved siden av Mesteren, og sa:</p>
<p>«Jeg kommer nettopp fra et regjeringsmøte, Mester, hvor jeg satt til doms i rettstvister og ledet konferanser om statssaker og tok politiske beslutninger. Da så jeg adelige kapitalister, geistlige kapitalister og borgerlige kapitalister sitte der. Og enda så rike og velstående de er, enda så mye gods, gull, sølv og alle slags materielle goder som de har, så sitter de og lyver bevisst bare for å oppnå egen vinning, egne fordeler og egne nytelser. Da syntes jeg at jeg hadde fått nok av statssaker, Mester! Så nå vet du hva jeg synes om slike ting, kjære venn.»</p>
<blockquote class='gatha'>
<p>«Du har rett, store konge, slik er det. Både adelige kapitalister, geistlige kapitalister og borgerlige kapitalister, enda så rike og velstående de er, enda så mye gods, gull, sølv og alle slags materielle goder som de har, så lyver de bevisst bare for å oppnå egen vinning, egne fordeler og egne nytelser.»</p>
</blockquote>
<p>Og Mesteren fortsatte med disse versene:</p>
<blockquote class='gatha'>
<p>«De som beruser seg<br>
i rikdom og nytelser<br>
grådige ligger de under<br>
for nytelseslysten<br>
våkner ikke opp<br>
ser ingen farer—fanges som fisken<br>
i garnet</p>
<p>bittert får de det siden<br>
vonde frukter å høste.»</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2015</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
