<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn56.39' lang='no'>
<header>
<ul>
<li class='nikaya'>Tekster fordelt etter tema</li>
<li class='vaggasamyutta'>Det store kapitlet</li>
<li class='samyutta'>Samtaler om sannhetene</li>
<li class='vagga'>Kapitlet om sisapalunden</li>
</ul>
<h1 class='sutta'>56.39. Portstolpen</h1>
</header>
<p>«Filosofer eller brahmaner som ikke selv forstår fullt ut at ‘dette er lidelse’, ‘dette er lidelsens opphav’, ‘dette er lidelsens opphør’ og ‘dette er veien til lidelsens opphør’, ser forhåpningsfullt på andre filosofer og brahmaner og tenker: ‘Kanskje disse virkelig vet? Kanskje de virkelig ser?’</p>
<p>Det er som om en bomullsdott eller en dott tisteldun som er så lett at vinden lett kan gripe tak i den, skulle bli kastet ned på bakken. Da ville et vindpust fra øst blåse den mot vest, et vindpust fra vest ville blåse den mot vest, et vindpust fra nord ville blåse den mot sør og et vindpust fra sør ville blåse den mot nord. Og hvorfor? Jo, fordi en slik dundott er så lett.</p>
<p>På samme måte er det med filosofer eller brahman som ikke selv forstår fullt ut at ‘dette er lidelse’, ‘dette er lidelsens opphav’, ‘dette er lidelsens opphør’ og ‘dette er veien til lidelsens opphør’. De ser forhåpningsfullt på andre filosofer og brahmaner og tenker: ‘Kanskje disse virkelig vet? Kanskje de virkelig ser?’ Og hvorfor? Det er fordi de ikke klart har sett de fire edle sannhetene.</p>
<p>Men filosofer eller brahmaner som selv forstår fullt ut at ‘dette er lidelse’, ‘dette er lidelsens opphav’, ‘dette er lidelsens opphør’ og ‘dette er veien til lidelsens opphør’, ser ikke forhåpningsfullt på andre filosofer og brahmaner og tenker: ‘Kanskje disse virkelig vet? Kanskje de virkelig ser?’</p>
<p>Det er som en jernstolpe eller en portstolpe som står så godt festet i et dypt hull at den ikke kan rikkes eller rugges på. Om det skulle komme kraftig vind og regn fra øst, så ville den ikke skjelve eller velte. Om det skulle komme kraftig vind og regn fra vest, sør eller nord, så ville den ikke skjelve eller velte. Og hvorfor? Det er fordi denne jernstolpen eller portstolpen står så godt festet i et dypt hull at den ikke kan rikkes eller rugges på…</p>
<p>På samme måte er det med filosofer eller brahmaner som selv forstår fullt ut at ‘dette er lidelse’, ‘dette er lidelsens opphav’, ‘dette er lidelsens opphør’ og ‘dette er veien til lidelsens opphør’. De ser ikke forhåpningsfullt på andre filosofer og brahmaner og tenker: ‘Kanskje disse virkelig vet? Kanskje de virkelig ser?’ Og hvorfor? Det er fordi de klart har sett de fire edle sannhetene. Hvilke fire? Det er den edle sannheten om at ‘dette er lidelse’, den edle sannheten om at ‘dette er lidelsens opphav’, den edle sannheten om at ‘dette er lidelsens opphør’ og den edle sannheten om at ‘dette er veien til lidelsens opphør’.</p>
<p>Derfor bør dere meditere på ‘dette er lidelse’. Dere bør meditere på ‘dette er lidelsens årsak’. Dere bør meditere på ‘dette slutten på lidelse.’ Og dere bør meditere på ‘dette er veien som fører til at lidelsen tar slutt.'»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2019</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
