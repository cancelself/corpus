<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn56.42' lang='no'>
<header>
<ul>
<li class='nikaya'>Tekster fordelt etter tema</li>
<li class='vaggasamyutta'>Det store kapitlet</li>
<li class='samyutta'>Samtaler om sannhetene</li>
<li class='vagga'>Kapitlet om stupet</li>
</ul>
<h1 class='sutta'>56.42. Stupet</h1>
</header>
<p>En gang da Mesteren var på Gribbetoppen ved Rajagaha, henvendte han seg til munkene og sa:</p>
<p>«Kom, munker, så går vi til Ekkofjellet og blir der i dag!»</p>
<p>«Ja vel, Mester,» svarte munkene. Og dermed gikk Mesteren til Ekkofjellet sammen med en stor flokk munker.</p>
<p>En av munkene fikk øye på det høye stupet på Ekkofjellet og sa:</p>
<p>«Det var sannelig et høyt og skremmende stup, Mester! Finnes det noe stup som er høyere og mer skremmende enn dette?»</p>
<p>«Ja, det finnes et stup som er høyere og mer skremmende enn dette, munk.»</p>
<p>«Hvilket stup er det, Mester?»</p>
<p>«Det er når filosofer eller brahmaner ikke forstår ‘dette er lidelse’, når de ikke forstår ‘dette er lidelsens årsak’, når de ikke forstår ‘dette slutten på lidelse.’, og når de heller ikke forstår ‘dette er veien som fører til at lidelsen tar slutt.’ Da gleder de seg over aktiviteter som fører til ny tilblivelse, de gleder seg over aktiviteter som fører til alderdom, de gleder seg over aktiviteter som fører til død, og de gleder seg over aktiviteter som fører til sorg, jammer, klage, smerte og elendighet. Når de gleder seg over disse aktivitetene, praktiserer de dem i desto større grad, og dermed faller de ut fra tilblivelsesstupet, de faller ut fra alderdomsstupet, de faller ut fra dødsstupet og de faller ut fra sorg-, jammer-, klage-, smerte- og elendighetsstupet. De blir ikke fri fra tilblivelse, alderdom, død, sorg, jammer, klage, smerte og elendighet. De blir ikke fri fra lidelsen, sier jeg.</p>
<p>Men når andre filosofer eller brahmaner forstår ‘dette er lidelse’, når de forstår ‘dette er lidelsens årsak’, når de forstår ‘dette slutten på lidelse.’, og når de forstår ‘dette er veien som fører til at lidelsen tar slutt’, da gleder de seg ikke over aktiviteter som fører til ny tilblivelse, de gleder seg ikke over aktiviteter som fører til alderdom, de gleder seg ikke over aktiviteter som fører til død, og de gleder seg ikke over aktiviteter som fører til sorg, jammer, klage, smerte og elendighet. Når de ikke gleder seg over disse aktivitetene, praktiserer de dem heller ikke, og dermed faller de ikke ut fra tilblivelsesstupet, de faller ikke ut fra alderdomsstupet, de faller ikke ut fra dødsstupet og de faller ikke ut fra sorg-, jammer-, klage-, smerte- og elendighetsstupet. De blir fri fra tilblivelse, alderdom, død, sorg, jammer, klage, smerte og elendighet. De blir fri fra lidelsen, sier jeg.</p>
<p>Derfor bør dere meditere på ‘dette er lidelse’. Dere bør meditere på ‘dette er lidelsens årsak’. Dere bør meditere på ‘dette slutten på lidelse.’ Og dere bør meditere på ‘dette er veien som fører til at lidelsen tar slutt.'»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2019</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
