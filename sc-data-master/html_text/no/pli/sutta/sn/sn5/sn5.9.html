<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn5.9' lang='no'>
<header>
<ul>
<li class='division'>Tekster fordelt etter tema</li>
<li>Boken med vers</li>
<li>Samtaler med nonner</li>
</ul>
<h1>5.9. Sela</h1>
</header>
<p>I Savatthi. Tidlig en morgen kledde nonnen Sela på seg, tok kappe og bolle og gikk inn til Savatthi for å motta matgaver. Etter at hun hadde gått matrunden og var ferdig med måltidet, gikk hun til Blindmannskogen, der hun satte seg under et tre for å meditere. Den onde Mara gikk bort til henne og sa:</p>
<blockquote class='gatha'>
<p>«Hvem har laget denne skikkelsen?<br>
Hvor er den som laget skikkelsen?<br>
Hvordan har denne skikkelsen blitt til?<br>
Og hvordan kommer den til å ende?»</p>
</blockquote>
<p>Men Sela tenkte:</p>
<p>«Hvem er det som sier dette? Er det et menneske eller ikke et menneske? Det er nok den onde Mara som har fått lyst til å skremme meg og gi meg en skikkelig støkk slik at jeg ikke skal tore å meditere lenger.»</p>
<p>Og da hun forsto det var den onde Mara, sa hun:</p>
<blockquote class='gatha'>
<p>«Denne skikkelsen har ikke laget seg selv,<br>
og det er heller ingen andre som har laget den.<br>
Den er oppstått som følge av årsaker,<br>
og den kommer til å ende som følge av årsaker.</p>
<p>På samme måte som når et frø blir sådd på åkeren<br>
vokser betinget av vann og stoffer i jorda,<br>
slik blir også personlighetsfaktorer og elementer<br>
samt de seks sansefeltene til ut fra årsaker,<br>
og de tar også ende som følge av årsaker.»</p>
</blockquote>
<p>Da forsto Mara at nonnen Sela hadde gjennomskuet ham. Trist og nedslått forsvant han på flekken.</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2015</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
