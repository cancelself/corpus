<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn46.53' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Det store kapitlet</li>
<li class='subsubdivision'>Tekster om de sju oppvåkningsfaktorene</li>
<li class='vagga'>Kapitlet med samtaler</li>
</ul>
<h1>46.53. Bålet</h1>
</header>
<p>Tidlig en morgen var det flere munker som kledde på seg, tok kappe og bolle og gikk til Savatthi for å motta matgaver. Men så sa de til hverandre:</p>
<p>«Det er for tidlig å gå inn til Savatthi for å få mat. Kanskje vi heller skulle gå til den parken der det finnes omvandrende filosofer som tilhører andre skoler?»</p>
<p>Dermed gikk de til den parken der omvandrende filosofer fra andre skoler holdt til. Da de kom dit, hilste de høflig på dem og snakket vennlig med dem, før de satte seg ned hos dem.</p>
<p>Da munkene hadde satt seg, sa de andre filosofene:</p>
<p>«Filosofen Gotama underviser elevene sine slik, mine venner:</p>
<p>‘Kom her, munker! Driv ut de fem hindringene, de fem forurensningene som svekker visdommen, slik at dere heller kan utvikle de sju oppvåkningsfaktorene på riktig måte!’</p>
<p>Vi underviser elevene våre på samme måte, for vi sier også:</p>
<p>‘Kom her, mine venner! Driv ut de fem hindringene, de fem forurensningene som svekker visdommen, slik at dere heller kan utvikle de sju oppvåkningsfaktorene på riktig måte!’</p>
<p>Så hva er forskjellen, hva er det som skiller mellom Gotamas lære og undervisning og vår lære og undervisning?»</p>
<p>Munkene svarte ikke på dette. De verken sa seg enige eller uenige, men reiste seg og sa:</p>
<p>«Vi går til Mesteren og finner ut hva svaret er.»</p>
<p>Så gikk de til Mesteren, og fortalte hva som hadde hendt.</p>
<p>«Så hva er forskjellen, Mester?»</p>
<p>«Når filosofer som tilhører andre skoler sier noe slikt, munker, skal dere svare:</p>
<p>‘Hvilken av oppvåkningsfaktorene passer det ikke å utvikle når sinnet er sløvt, mine venner, og hvilken oppvåkningsfaktor passer det å utvikle ved en slik anledning? Hvilken av oppvåkningsfaktorene passer det ikke å utvikle når sinnet er opprømt, mine venner, og hvilken oppvåkningsfaktor passer det å utvikle ved en slik anledning?’</p>
<p>Hvis dere spør disse andre filosofene om dette, vil de ikke kunne svare, men blir bare enda mer forvirret. Og hvorfor? Det er fordi det ligger utenfor deres rekkevidde. Jeg kan ikke se at noen i hele verden med dens guder, djevler, brahmaner, filosofer, fyrster og andre mennesker kan gi tilfredsstillende forklaringer på disse spørsmålene utenom han som har kommet fram til sannheten, eller hans elever som har hørt det fra ham.</p>
<p>Når sinnet er sløvt, passer det ikke å utvikle oppvåkningsfaktorene fred i sinnet, konsentrasjon eller sinnslikevekt. Og hvorfor? Det er vanskelig å løfte sinnet ved hjelp av slike faktorer når det er sløvt.</p>
<p>Det er som om en mann gjerne vil ha bedre fyr på et lite bål. Han kaster vått gras, våt kumøkk og våte kvister på bålet. Han skjermer det ikke mot vind og regn, og drysser sand over det. Klarer han da å få bålet til å flamme opp, munker?»</p>
<p>«Nei, Mester.»</p>
<p>«Slik er det også når sinnet er sløvt. Da passer det ikke å utvikle oppvåkningsfaktorene fred i sinnet, konsentrasjon eller sinnslikevekt. Og hvorfor? Det er vanskelig å løfte sinnet ved hjelp av slike faktorer når det er sløvt.</p>
<p>Når sinnet er sløvt, passer det å utvikle oppvåkningsfaktorene undersøkelse av fenomenene, iherdighet og glede. Og hvorfor? Det er lett å løfte sinnet ved hjelp av slike faktorer når det er sløvt.</p>
<p>Det er som om en mann gjerne vil ha bedre fyr på et lite bål. Han kaster tørt gras, tørr kumøkk og tørre kvister på bålet. Han blåser på det og drysser ikke sand over det. Klarer han da å få bålet til å flamme opp, munker?»</p>
<p>«Ja, Mester.»</p>
<p>«Slik er det også når sinnet er sløvt. Da passer det å utvikle oppvåkningsfaktorene undersøkelse av fenomenene, iherdighet og glede. Og hvorfor? Det er lett å løfte sinnet ved hjelp av slike faktorer når det er sløvt.</p>
<p>Når sinnet er opprømt, passer ikke det å utvikle oppvåkningsfaktorene å utvikle oppvåkningsfaktorene undersøkelse av fenomenene, iherdighet og glede. Og hvorfor? Det er ikke lett å bringe sinnet til ro ved hjelp av slike faktorer når det er opprømt.</p>
<p>Det er som om en mann gjerne vil slukke et stort bål. Han kaster tørt gras, tørr kumøkk og tørre kvister på bålet. Han blåser på det og drysser ikke sand over det. Klarer han da å slukke bålet, munker?»</p>
<p>«Nei, Mester.»</p>
<p>«Slik er det også når sinnet er opprømt. Da passer det ikke å utvikle oppvåkningsfaktorene å utvikle oppvåkningsfaktorene undersøkelse av fenomenene, iherdighet eller glede. Og hvorfor? Det er ikke lett å bringe sinnet til ro ved hjelp av slike faktorer når det er opprømt.</p>
<p>Når sinnet er opprømt, passer det å utvikle oppvåkningsfaktorene fred i sinnet, konsentrasjon og sinnslikevekt. Og hvorfor? Det er lett å bringe sinnet til ro ved hjelp av slike faktorer når det er opprømt.</p>
<p>Det er som om en mann gjerne vil slukke et stort bål. Han kaster vått gras, våt kumøkk og våte kvister på bålet. Han skjermer det ikke mot vind og regn, og drysser sand over det. Klarer han da å slukke bålet, munker?»</p>
<p>«Ja, Mester.»</p>
<p>«Slik er det også når sinnet er opprømt. Da passer det å utvikle oppvåkningsfaktorene fred i sinnet, konsentrasjon og sinnslikevekt. Og hvorfor? Det er lett å bringe sinnet til ro ved hjelp av slike faktorer når det er opprømt.</p>
<p>Men oppmerksomhet er noe som alltid passer, munker.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
