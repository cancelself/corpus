<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn46.56' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Det store kapitlet</li>
<li class='subsubdivision'>Tekster om de sju oppvåkningsfaktorene</li>
<li class='vagga'>Kapitlet med samtaler</li>
</ul>
<h1>46.56. Abhaya</h1>
</header>
<p class='evam'>Slik har jeg hørt det:</p>
<p>En gang var Mesteren på Gribbetoppen i Rajagaha. Da kom prins Abhaya bort til ham, hilste høflig og satte seg ned. Så sa han:</p>
<p>«Purana Kassapa sier at det ikke finnes noen årsak, ingen betingelse for at man ikke vet og ikke ser. Når man ikke vet og ikke ser, har dette ingen årsak, ingen betingelse. Han sier også at det ikke finnes noen årsak, ingen betingelse for at man vet og ser. Når man vet og ser, har dette ingen årsak, ingen betingelse. Hva sier du til dette, Mester?»</p>
<p>«Det finnes en årsak, en betingelse for at man ikke vet og ser, prins. Når man ikke vet og ikke ser, har dette en årsak, en betingelse. Det finnes en årsak, en betingelse for at man vet og ser. Når man vet og ser, har dette en årsak, en betingelse.»</p>
<p>«Men hva er årsaken, hva er betingelsen for at man ikke vet og ikke ser, Mester? Hvordan kan det at man ikke vet og ikke ser, ha noen årsak? Hvordan kan det ha noen betingelse?»</p>
<p>«Når sinnet er dominert og overveldet av sanselige lidenskaper og ikke kjenner noen virkelig vei bort fra disse lidenskapene, da er dette årsaken og betingelsen for at man ikke vet og ikke ser, prins. På denne måten finnes det en årsak, en betingelse, for at man ikke vet og ikke ser.</p>
<p>Og videre – når sinnet er dominert og overveldet av hat, sløvhet og treghet, stress og bekymringer og uvisshet, og ikke kjenner noen virkelig vei bort fra disse lidenskapene, da er dette årsaken og betingelsen for at man ikke vet og ikke ser, prins. På denne måten finnes det en årsak, en betingelse, for at man ikke vet og ikke ser.»</p>
<p>«Hva kalles denne læren, Mester?»</p>
<p>«Den kalles læren om hindringene, prins.»</p>
<p>«Ja, dette er virkelig hindringer, Mester, dette er sannelig hindringer! Om man er dominert og overveldet av bare én av disse hindringene, så verken vet eller ser man tingene som de er – for ikke da å snakke om alle fem hindringene!</p>
<p>Men hva er årsaken, hva er betingelsen for at man vet og ser, Mester? Hvordan kan det at man vet og ser, ha noen årsak? Hvordan kan det ha noen betingelse?»</p>
<p>«Her utvikler og praktiserer munken oppvåkningsfaktoren oppmerksomhet basert på ensomhet og nøysomhet, uten lidenskaper og med avslutning som mål, prins. Den som utvikler og praktiserer oppvåkningsfaktoren oppmerksomhet, vet og ser tingene som de er. Dette er årsaken, dette er betingelsen for at man vet og ser, prins. På denne måten finnes det en årsak, en betingelse, for at man vet og ser.</p>
<p>Videre utvikler og praktiserer munken oppvåkningsfaktoren undersøkelse av fenomenene, oppvåkningsfaktoren iherdighet, oppvåkningsfaktoren glede, oppvåkningsfaktoren indre fred, oppvåkningsfaktoren konsentrasjon og oppvåkningsfaktoren sinnslikevekt, basert på ensomhet og nøysomhet, uten lidenskaper og med avslutning som mål, prins. Den som utvikler og praktiserer disse oppvåkningsfaktorene, vet og ser tingene som de er. Dette er årsaken, dette er betingelsen for at man vet og ser, prins. På denne måten finnes det en årsak, en betingelse, for at man vet og ser.»</p>
<p>«Hva kalles denne læren, Mester?»</p>
<p>«Den kalles læren om oppvåkningsfaktorene, prins.»</p>
<p>«Ja, dette er virkelig oppvåkningsfaktorer, Mester, dette er sannelig oppvåkningsfaktorer! Om man er i besittelse av bare én av disse oppvåkningsfaktorene vet man og ser tingene som de er – for ikke da å snakke om alle de sju oppvåkningsfaktorene! Jeg følte meg trett i både kropp og sinn da jeg klatret opp på Gribbetoppen, men nå er trettheten som forduftet, og jeg forstår læren fullt ut!»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
