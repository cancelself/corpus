<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn46.6' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Det store kapitlet</li>
<li class='subsubdivision'>Tekster om de sju oppvåkningsfaktorene</li>
<li class='vagga'>Kapitlet om fjellet</li>
</ul>
<h1>46.6. Kundaliya</h1>
</header>
<p>En gang da Mesteren var i Saketa, holdt han til i hjorteparken i Añjanaskogen. Da kom den omvandrende asketen Kundaliya bort og hilste på ham. Da de hadde utvekslet de sedvanlige høflighetene med hverandre, satte Kundaliya seg ned ved siden av Mesteren, og sa:</p>
<p>«Jeg går ofte i parken og deltar i møter der, Gotama. På den måten får jeg meg litt åndelig føde etter frokosten. Jeg rusler omkring fra den ene parken til den andre, og ser brahmaner og filosofer som fører debatt bare for debattens skyld. Det ser nesten ut til at det er selve debatten som gir livet deres verdi. Men hva med deg, Gotama - hva ser du som verdifullt i den måten du lever på?»</p>
<p>«Den som har kommet fram til sannheten, kan glede seg over fruktene av kunnskapsbasert frigjøring.»</p>
<p>«Hva er det som må trenes og utvikles for å kunne gjennomføre kunnskapsbasert frigjøring, Gotama?»</p>
<p>«For å gjennomføre kunnskapsbasert frigjøring, må du trene og utvikle de sju oppvåkningsfaktorene, Kundaliya.»</p>
<p>«Og hva er det som må trenes og utvikles for å kunne gjennomføre de sju oppvåkningsfaktorene, Gotama?»</p>
<p>«For å kunne gjennomføre de sju oppvåkningsfaktorene, må du trene og utvikle oppmerksomhet på de fire hovedområdene, Kundaliya.»</p>
<p>«Og hva er det som må trenes og utvikles for å kunne gjennomføre oppmerksomhet på de fire hovedområdene, Gotama?»</p>
<p>«For å kunne gjennomføre oppmerksomhet på de fire hovedområdene, må du trene og utvikle den trefoldige gode atferd, Kundaliya.»</p>
<p>«Og hva er det som må trenes og utvikles for å kunne gjennomføre den trefoldige gode atferd, Gotama?»</p>
<p>«For å kunne gjennomføre den trefoldige gode atferd, må du trene og utvikle sansekontroll, Kundaliya. Men hvordan skal man så utvikle og praktisere kontroll med sansene slik at de tre områdene for god oppførsel blir utviklet til fullkommenhet, Kundaliya?</p>
<p>Når en munk ser en tiltalende form med øyet sitt, føler han verken glede eller begjær. Han får ikke noe lidenskapelig forhold til den. Kroppen hans forholder seg rolig, og sinnet hans beholder roen og han føler seg helt fri. Når han ser en utiltalende form med øyet sitt, blir han ikke sjokkert eller urolig. Han blir ikke deprimert og føler heller ingen motvilje. Kroppen hans forholder seg rolig, og sinnet hans beholder roen og han føler seg helt fri.</p>
<p>Når en munk hører en tiltalende lyd … kjenner en tiltalende duft eller en tiltalende smak … kjenner en tiltalende berøring … opplever en tiltalende tanke i sinnet, føler han verken glede eller begjær. Han får ikke noe lidenskapelig forhold til den. Kroppen hans forholder seg rolig, og sinnet hans beholder roen og han føler seg helt fri. Når han opplever en utiltalende tanke i sinnet, blir han ikke sjokkert eller urolig. Han blir ikke deprimert og føler heller ingen motvilje. Kroppen hans forholder seg rolig, og sinnet hans beholder roen og han føler seg helt fri.</p>
<p>Når munken bevarer roen i kropp og sinn og føler helt fri uansett om han ser tiltalende eller utiltalende former, hører tiltalende eller utiltalende lyder, kjenner tiltalende eller utiltalende dufter, smaker eller berøringer, eller opplever tiltalende eller utiltalende tanker, da har han utviklet god sansekontroll og praktiserer den til fullkommenhet, Kundaliya.</p>
<p>Og hvordan utvikler og praktiserer man den trefoldige gode atferd slik at de fire hovedområdene for oppmerksomhet blir utviklet til fullkommenhet, Kundaliya? Her kvitter munken seg med dårlig oppførsel med kroppen og utvikler god oppførsel med kroppen. Han kvitter seg dårlig oppførsel i talen og utvikler god oppførsel i talen, og han kvitter seg med dårlig oppførsel i tankene og utvikler god oppførsel i tankene. På denne måten vil den trefoldige gode atferd utvikle de fire hovedområdene for oppmerksomhet til fullkommenhet, når de blir utviklet og praktisert.</p>
<p>Og hvordan utvikler og praktiserer man de fire hovedområdene for oppmerksomhet slik at de sju oppvåkningsfaktorene blir utviklet til fullkommenhet, Kundaliya? Her, i dette treningssystemet, gir du slipp på attrå og motvilje overfor verden, og betrakter kroppen som kropp, energisk og med oppmerksomhet og klar forståelse. Du gir slipp på attrå og motvilje overfor verden, og betrakter følelsene som følelser, energisk og med oppmerksomhet og klar forståelse. Du gir slipp på attrå og motvilje overfor verden, og betrakter tankene som tanker, energisk og med oppmerksomhet og klar forståelse. Du gir slipp på attrå og motvilje overfor verden, og betrakter fenomenene som fenomener, energisk og med oppmerksomhet og klar forståelse. På denne måten vil de fire hovedområdene for oppmerksomhet utvikle de sju oppvåkningsfaktorene til fullkommenhet når de blir utviklet og praktisert.</p>
<p>Og hvordan utvikler man de sju oppvåkningsfaktorene og praktiserer dem til fullkommenhet slik at man oppnår frigjøring gjennom kunnskap, Kundaliya? Her utvikler munken oppvåkningsfaktoren oppmerksomhet, basert på ensomhet, nøkternhet, avslutning og med tanke på å gi avkall. Videre utvikler han oppvåkningsfaktoren undersøkelse av fenomenene, oppvåkningsfaktoren iherdighet, oppvåkningsfaktoren glede, oppvåkningsfaktoren indre fred, oppvåkningsfaktoren konsentrasjon og oppvåkningsfaktoren sinnslikevekt, basert på ensomhet, nøkternhet, avslutning og med tanke på å gi avkall. På denne måten utvikler man de sju oppvåkningsfaktorene og praktiserer dem til fullkommenhet slik at man oppnår frigjøring gjennom kunnskap, Kundaliya.»</p>
<p>Da den omvandrende filosofen Kundaliya hørte dette, sa han:</p>
<p>«Utmerket, Gotama, utmerket! Det er som å rette opp det som var blitt veltet, eller som å åpenbare det som var skjult. Det er som å vise veien til en som var gått vill, eller som å bære lys inn i mørket, slik at den som har øyne kan se det som er der. Nettopp slik har du forklart læren på mange måter, Gotama. Nå tar jeg tilflukt i deg, Gotama, i læren og i munkefellesskapet. Vær så snill å regne meg som en legvenn, Gotama, som har tatt tilflukt fra i dag av og så lenge jeg lever.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
