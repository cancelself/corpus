<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn46.52' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Det store kapitlet</li>
<li class='subsubdivision'>Tekster om de sju oppvåkningsfaktorene</li>
<li class='vagga'>Kapitlet med samtaler</li>
</ul>
<h1>46.52. En metode</h1>
</header>
<p>Tidlig en morgen var det flere munker som kledde på seg, tok kappe og bolle og gikk til Savatthi for å motta matgaver. Men så sa de til hverandre:</p>
<p>«Det er for tidlig å gå inn til Savatthi for å få mat. Kanskje vi heller skulle gå til den parken der det finnes omvandrende filosofer som tilhører andre skoler?»</p>
<p>Dermed gikk de til den parken der omvandrende filosofer fra andre skoler holdt til. Da de kom dit, hilste de høflig på dem og snakket vennlig med dem, før de satte seg ned hos dem.</p>
<p>Da munkene hadde satt seg, sa de andre filosofene:</p>
<p>«Filosofen Gotama underviser elevene sine slik, mine venner:</p>
<p>‘Kom her, munker! Driv ut de fem hindringene, de fem forurensningene som svekker visdommen, slik at dere heller kan utvikle de sju oppvåkningsfaktorene på riktig måte!’</p>
<p>Vi underviser elevene våre på samme måte, for vi sier også:</p>
<p>‘Kom her, mine venner! Driv ut de fem hindringene, de fem forurensningene som svekker visdommen, slik at dere heller kan utvikle de sju oppvåkningsfaktorene på riktig måte!’</p>
<p>Så hva er forskjellen, hva er det som skiller mellom Gotamas lære og undervisning og vår lære og undervisning?»</p>
<p>Munkene svarte ikke på dette. De verken sa seg enige eller uenige, men reiste seg og sa:</p>
<p>«Vi går til Mesteren og finner ut hva svaret er.»</p>
<p>Så gikk de til Mesteren, og fortalte hva som hadde hendt.</p>
<p>«Så hva er forskjellen, Mester?»</p>
<p>«Når filosofer som tilhører andre skoler sier noe slikt, munker, skal dere svare:</p>
<p>‘Men det finnes en metode, mine venner. Ved hjelp av denne metoden blir de fem hindringene til ti, og de sju oppvåkningsfaktorene blir til fjorten.’</p>
<p>Hvis dere spør disse andre filosofene om dette, vil de ikke kunne svare, men blir bare enda mer forvirret. Og hvorfor? Det er fordi det ligger utenfor deres rekkevidde. Jeg kan ikke se at noen i hele verden med dens guder, djevler, brahmaner, filosofer, fyrster og andre mennesker kan gi tilfredsstillende forklaringer på disse spørsmålene utenom han som har kommet fram til sannheten, eller hans elever som har hørt det fra ham.</p>
<p>Så hva er da metoden for å gjøre de fem hindringene til ti, munker? En sanselig lyst etter noe i deg selv utgjør en hindring. En sanselig lyst etter noe utenfor deg selv utgjør også en hindring. Slik kan vi analysere sanselig lyst, og med denne metoden blir det til to hindringer.</p>
<p>Et hat mot noe i deg selv utgjør en hindring. Et hat mot noe utenfor deg selv utgjør også en hindring. Slik kan vi analysere hat, og med denne metoden blir det til to hindringer.</p>
<p>Sløvhet utgjør en hindring, og treghet utgjør også en hindring. Slik kan vi analysere sløvhet og treghet, og med denne metoden blir det til to hindringer.</p>
<p>Stress utgjør en hindring, og bekymringer utgjør også en hindring. Slik kan vi analysere stress og bekymringer, og med denne metoden blir det til to hindringer.</p>
<p>Er du usikker på deg selv, utgjør det en hindring, og er du usikker på noe utenfor deg selv, utgjør også dette en hindring. Slik kan vi analysere uvisshet, og med denne metoden blir det til to hindringer. Med denne metoden blir de fem hindringene til ti.</p>
<p>Og hva er metoden for å gjøre de sju oppvåkningsfaktorene til fjorten, munker? Når du er oppmerksom på fenomener i deg selv, er dette oppvåkningsfaktoren oppmerksomhet. Når du er oppmerksom på fenomener utenfor deg selv, er dette også oppvåkningsfaktoren oppmerksomhet. Slik kan vi analysere oppvåkningsfaktoren oppmerksomhet, og med denne metoden blir det til to oppvåkningsfaktorer.</p>
<p>Når du undersøker, utforsker og gransker fenomener i deg selv, er dette oppvåkningsfaktoren undersøkelse av fenomenene. Når du undersøker, utforsker og gransker fenomener utenfor deg selv, er dette også oppvåkningsfaktoren undersøkelse av fenomenene. Slik kan vi analysere oppvåkningsfaktoren undersøkelse av fenomenene, og med denne metoden blir det til to oppvåkningsfaktorer.</p>
<p>Fysisk iherdighet er oppvåkningsfaktoren iherdighet. Mental iherdighet er også oppvåkningsfaktoren iherdighet. Slik kan vi analysere oppvåkningsfaktoren iherdighet, og med denne metoden blir det til to oppvåkningsfaktorer.</p>
<p>Glede med innledende og fastholdende tanker er oppvåkningsfaktoren glede. Glede uten innledende og fastholdende tanker er også oppvåkningsfaktoren glede. Slik kan vi analysere oppvåkningsfaktoren glede, og med denne metoden blir det til to oppvåkningsfaktorer.</p>
<p>Indre fred i kroppen er oppvåkningsfaktoren indre fred. Indre fred i sinnet er også oppvåkningsfaktoren indre fred. Slik kan vi analysere oppvåkningsfaktoren indre fred, og med denne metoden blir det til to oppvåkningsfaktorer.</p>
<p>Konsentrasjon med innledende og fastholdende tanker er oppvåkningsfaktoren konsentrasjon. Konsentrasjon uten innledende og fastholdende tanker er også oppvåkningsfaktoren konsentrasjon. Slik kan vi analysere oppvåkningsfaktoren konsentrasjon, og med denne metoden blir det til to oppvåkningsfaktorer.</p>
<p>Sinnslikevekt overfor indre fenomener er oppvåkningsfaktoren sinnslikevekt. Sinnslikevekt overfor ytre fenomener er også oppvåkningsfaktoren sinnslikevekt. Slik kan vi analysere oppvåkningsfaktoren sinnslikevekt, og med denne metoden blir det til to oppvåkningsfaktorer.</p>
<p>Dette er metoden for å gjøre de sju oppvåkningsfaktorene til fjorten, munker.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
