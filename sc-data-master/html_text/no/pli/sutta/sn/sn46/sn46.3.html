<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn46.3' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Det store kapitlet</li>
<li class='subsubdivision'>Tekster om de sju oppvåkningsfaktorene</li>
<li class='vagga'>Kapitlet om fjellet</li>
</ul>
<h1>46.3. Moral</h1>
</header>
<p>«Hvis munker har god moral, god konsentrasjon, god kunnskap og god frigjøring, hvis de ser at de har god frigjøring og god kunnskap og de har god innsikt, da vil jeg si at disse munkene har oppnådd mye. Om noen hører om disse munkene, har de oppnådd mye. Om noen besøker dem, har de oppnådd mye. Om noen setter seg ned sammen med dem, har de oppnådd mye. Om noen tenker på dem, har de oppnådd mye. Om noen lar seg inspirere av dem og selv blir munker, har de oppnådd mye. Og hvorfor? Jo, når man hører disse munkenes lære, lever man i ensomhet både i kropp og i sinn. Når man lever i ensomhet på denne måten, tenker man grundig gjennom læren.</p>
<p>Når munken på denne måten lever i ensomhet og tenker grundig gjennom læren, vekkes oppvåkningsfaktoren oppmerksomhet i ham, og han utvikler oppvåkningsfaktoren oppmerksomhet til fullkommenhet. Når han da praktiserer oppmerksomhet, foretar han en grundig utforskning og undersøkelse av fenomenene.</p>
<p>Når da denne munken praktiserer oppmerksomhet og foretar en grundig utforskning og undersøkelse av fenomenene, vekkes oppvåkningsfaktoren undersøkelse av fenomenene i ham, og han utvikler oppvåkningsfaktoren undersøkelse av fenomenene til fullkommenhet. Mens han foretar en grundig utforskning og undersøkelse av fenomenene, oppstår en urokkelig iherdighet i ham.</p>
<p>Når da denne munken foretar en grundig utforskning og undersøkelse av fenomenene slik at det oppstår en urokkelig iherdighet i ham, vekkes oppvåkningsfaktoren iherdighet i ham, og han utvikler oppvåkningsfaktoren iherdighet til fullkommenhet. Mens han utvikler oppvåkningsfaktoren iherdighet til fullkommenhet, oppstår en glede fri fra sanselige elementer i ham.</p>
<p>Når da denne munken blir så oppfylt av iherdighet at det oppstår en glede fri fra sanselige elementer i ham, vekkes oppvåkningsfaktoren glede i ham, og han utvikler oppvåkningsfaktoren glede til fullkommenhet. Mens han gjør dette, faller kroppen til ro og han finner en indre fred i sinnet.</p>
<p>Når da denne munken finner ro i kroppen, føler han en lykke som gjør at sinnet blir konsentrert, og oppvåkningsfaktoren indre fred blir vekket i ham og han utvikler oppvåkningsfaktoren indre fred til fullkommenhet. Mens han gjør dette, blir sinnet hans konsentrert.</p>
<p>Når da denne munken finner ro i kroppen og føler en lykke som gjør at sinnet hans blir konsentrert, vekkes oppvåkningsfaktoren konsentrasjon i ham, og han utvikler oppvåkningsfaktoren konsentrasjon til fullkommenhet. Mens han gjør dette, betrakter han sitt konsentrerte sinn med nøkternhet.</p>
<p>Når denne munken betrakter sitt konsentrerte sinn med nøkternhet, blir oppvåkningsfaktoren sinnslikevekt vekket i ham, og han utvikler oppvåkningsfaktoren sinnslikevekt til fullkommenhet. Mens han gjør dette, oppnår hans meditasjon å bli fullkomment ren.</p>
<p>Når denne munken på denne måten praktiserer og utvikler de sju oppvåkningsfaktorene til fullkommenhet, kan han regne med at dette gir sju frukter, sju gode resultater. Hvilke sju?</p>
<p>Her og nå, i dette livet, forbereder han seg på å oppnå innsikt. Hvis han ikke oppnår innsikt her og nå, vil han oppnå det i dødsøyeblikket. Hvis han ikke oppnår innsikt her og nå, og heller ikke i dødsøyeblikket, frir han seg fra de fem hindringene som binder til et lavere liv og oppnår parinibbana på veien videre. Hvis han ikke oppnår innsikt her og nå, og heller ikke i dødsøyeblikket, og hvis han frir han seg fra de fem hindringene som binder til et lavere liv ikke oppnår parinibbana på veien videre, vil han fri seg fra de fem hindringene som binder til et lavere liv og oppnå parinibbana etter et visst antall gjenfødelser. Hvis han heller ikke oppnår dette, vil han fri seg fra de fem hindringene som binder til et lavere liv og oppnå parinibbana uten å måtte slite noe særlig for det. Hvis han heller ikke oppnår dette, vil han fri seg fra de fem hindringene som binder til et lavere liv og oppnå parinibbana etter å ha arbeidet hardt for det. Hvis han heller ikke oppnår dette, vil han fri seg fra de fem hindringene som binder til et lavere liv, bevege seg oppover i strømmen og nå fram til det høyeste. Når denne munken på denne måten praktiserer og utvikler de sju oppvåkningsfaktorene til fullkommenhet, kan han regne med at dette gir disse sju fruktene, disse sju gode resultatene.</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
