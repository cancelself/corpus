<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn47.8' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Det store kapitlet</li>
<li class='subsubdivision'>Tekster om oppmerksomhetstrening</li>
<li class='vagga'>Kapitlet i Ambapalilunden</li>
</ul>
<h1>47.8. Kokken</h1>
</header>
<p>«Tenk dere en dum, ukyndig og uerfaren kokk, munker. Han er ansatt hos en fyrste eller en minister og skal lage forskjellige supper for sin herre – syrlig suppe, bitter suppe, suppe med sterkt krydder, søt suppe, suppe med ferske grønnsaker, suppe uten ferske grønnsaker, salt suppe og suppe uten salt.</p>
<p>Denne dumme, ukyndige og uerfarne kokken legger ikke merke til sin herres reaksjoner. Han tenker ikke som så: ‘I dag likte herren denne suppen, han forsynte seg med denne suppen, han tok en ekstra porsjon av denne suppen, han roste denne suppen. I dag likte herren den syrlige suppen, han forsynte seg med den syrlige suppen, han tok en ekstra porsjon av den syrlige suppen, han roste den syrlige suppen. I dag likte herren den bitre suppen … suppen med sterkt krydder … den søte suppen … suppen med ferske grønnsaker … suppen uten ferske grønnsaker … den salte suppen … suppen uten salt, han forsynte seg med suppen uten salt, han tok en ekstra porsjon av suppen uten salt, han roste suppen uten salt.’</p>
<p>Siden denne dumme, ukyndige og uerfarne kokken ikke legger merke til sin herres reaksjoner, får han verken klær, lønn eller gaver av ham. Og hvorfor? Fordi denne dumme, ukyndige og uerfarne kokken ikke legger merke til sin herres reaksjoner.</p>
<p>Slik er det også når en dum, ukyndig og uerfaren munk gir slipp på grådighet og motvilje overfor verden, og betrakter kroppen som kropp, energisk og med oppmerksomhet og klar forståelse. Men han klarer ikke å konsentrere seg mens han betrakter kroppen som kropp. Han blir ikke kvitt forurensende elementer i sinnet og legger ikke merke til hva som foregår. På samme måte er det når han gir slipp på grådighet og motvilje overfor verden, og betrakter følelsene som følelser … tankene som tanker … fenomenene som fenomener, energisk og med oppmerksomhet og klar forståelse. Men han klarer ikke å konsentrere seg mens han betrakter fenomenene som fenomener. Han blir ikke kvitt forurensende elementer i sinnet og legger ikke merke til hva som foregår.</p>
<p>Siden denne munken er dum, ukyndig og uerfaren, oppnår han ikke noe godt liv her og nå, og han oppnår ikke innsikt og klar forståelse. Og hvorfor? Fordi denne dumme, ukyndige og uerfarne munken ikke legger merke til hva som foregår i hans eget sinn.</p>
<p>Tenk dere så en klok, kyndig og erfaren kokk, munker. Han er ansatt hos en fyrste eller en minister og skal lage forskjellige supper for sin herre – syrlig suppe, bitter suppe, suppe med sterkt krydder, søt suppe, suppe med ferske grønnsaker, suppe uten ferske grønnsaker, salt suppe og suppe uten salt.</p>
<p>Denne kloke, kyndige og erfarne kokken legger merke til sin herres reaksjoner. Han tenker som så: ‘I dag likte herren denne suppen, han forsynte seg med denne suppen, han tok en ekstra porsjon av denne suppen, han roste denne suppen. I dag likte herren den syrlige suppen, han forsynte seg med den syrlige suppen, han tok en ekstra porsjon av den syrlige suppen, han roste den syrlige suppen. I dag likte herren den bitre suppen … suppen med sterkt krydder … den søte suppen … suppen med ferske grønnsaker … suppen uten ferske grønnsaker … den salte suppen … suppen uten salt, han forsynte seg med suppen uten salt, han tok en ekstra porsjon av suppen uten salt, han roste suppen uten salt.’</p>
<p>Siden denne kloke, kyndige og erfarne kokken legger merke til sin herres reaksjoner, får han klær, lønn og gaver av ham. Og hvorfor? Fordi denne kloke, kyndige og erfarne kokken legger merke til sin herres reaksjoner.</p>
<p>Slik er det også når en klok, kyndig og erfaren munk gir slipp på grådighet og motvilje overfor verden, og betrakter kroppen som kropp, energisk og med oppmerksomhet og klar forståelse. Han klarer å konsentrere seg mens ha betrakter kroppen som kropp. Han blir kvitt forurensende elementer i sinnet og legger merke til hva som foregår. På samme måte er det når han gir slipp på grådighet og motvilje overfor verden, og betrakter følelsene som følelser … tankene som tanker … fenomenene som fenomener, energisk og med oppmerksomhet og klar forståelse. Han klarer å konsentrere seg mens ha betrakter fenomenene som fenomener. Han blir kvitt forurensende elementer i sinnet og legger merke til hva som foregår.</p>
<p>Siden denne munken er klok, kyndig og erfaren, oppnår han et godt liv her og nå, og han oppnår innsikt og klar forståelse. Og hvorfor? Fordi denne kloke, kyndige og erfarne munken legger merke til hva som foregår i hans eget sinn.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
