<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn47.4' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Det store kapitlet</li>
<li class='subsubdivision'>Tekster om oppmerksomhetstrening</li>
<li class='vagga'>Kapitlet i Ambapalilunden</li>
</ul>
<h1>47.4. Sala</h1>
</header>
<p>En gang da Mesteren var i Kosala, holdt han til i brahmanlandsbyen Sala. Der henvendte han seg til munkene og sa:</p>
<p>«Munker som er nykommere, som er noviser, som nylig har sluttet seg til denne læren og treningsdisiplinen, bør dere oppmuntre til å utvikle oppmerksomhet på de fire hovedområdene, og hjelpe dem med dette, munker. Hvilke fire?</p>
<p>Kom igjen, mine venner, og betrakt kroppen som kropp, energisk og med klar forståelse, med samlet og fokusert sinn, rolig og konsentrert, slik at dere gjør dere kjent med kroppen som den virkelig er. Betrakt følelsene som følelser, energisk og med klar forståelse, med samlet og fokusert sinn, rolig og konsentrert, slik at dere gjør dere kjent med følelsene som de virkelig er. Betrakt tankene som tanker, energisk og med klar forståelse, med samlet og fokusert sinn, rolig og konsentrert, slik at dere gjør dere kjent med tankene som de virkelig er. Betrakt fenomenene som fenomener, energisk og med klar forståelse, med samlet og fokusert sinn, rolig og konsentrert, slik at dere gjør dere kjent med fenomenene som de virkelig er.</p>
<p>De munkene som er under opplæring og ennå ikke har nådd målet, men som streber etter å oppnå den ypperste frihet fra bindingene, de betrakter også kroppen som kropp, energisk og med klar forståelse, med samlet og fokusert sinn, rolig og konsentrert, slik at de gjør seg kjent med kroppen som den virkelig er. De betrakter følelsene som følelser, energisk og med klar forståelse, med samlet og fokusert sinn, rolig og konsentrert, slik at de gjør seg kjent med følelsene som de virkelig er. De betrakter tankene som tanker, energisk og med klar forståelse, med samlet og fokusert sinn, rolig og konsentrert, slik at de gjør seg kjent med tankene som de virkelig er. Og de betrakter fenomenene som fenomener, energisk og med klar forståelse, med samlet og fokusert sinn, rolig og konsentrert, slik at de gjør seg kjent med fenomenene som de virkelig er.</p>
<p>De munkene som er blitt arahanter, som har kvittet seg med sinnets forurensninger, som har gjennomført treningen, gjort det som skal gjøres, lagt fra seg børa, nådd fram til målet, kvittet seg med alt som binder til ny tilblivelse og har nådd frihet gjennom fullkommen forståelse, de betrakter også kroppen som kropp, energisk og med klar forståelse, med samlet og fokusert sinn, rolig og konsentrert, for de er frigjort fra kroppen. De betrakter følelsene som følelser, energisk og med klar forståelse, med samlet og fokusert sinn, rolig og konsentrert, for de er frigjort fra følelsene. De betrakter tankene som tanker, energisk og med klar forståelse, med samlet og fokusert sinn, rolig og konsentrert, for de er frigjort fra tankene. Og de betrakter fenomenene som fenomener, energisk og med klar forståelse, med samlet og fokusert sinn, rolig og konsentrert, for de er frigjort fra fenomenene.</p>
<p>Munker som er nykommere, som er noviser, som nylig har sluttet seg til denne læren og treningsdisiplinen, bør dere oppmuntre til å utvikle oppmerksomhet på de fire hovedområdene, og hjelpe dem med dette, munker.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
