<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn47.3' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Det store kapitlet</li>
<li class='subsubdivision'>Tekster om oppmerksomhetstrening</li>
<li class='vagga'>Kapitlet i Ambapalilunden</li>
</ul>
<h1>47.3. Munken</h1>
</header>
<p>En gang da Mesteren holdt til i Anathapindikas park Jetalunden i Savatthi, kom en munk bort til ham, hilste høflig og satte seg ned. Så sa han:</p>
<p>«Det hadde vært fint om du kunne gi meg et kortfattet sammendrag av læren, Mester, slik at jeg kan være for meg selv og praktisere læren med iver og flid. Men når jeg gjør det, kan det hende at noen uvitende personer vil invitere meg og følge etter meg når jeg har forklart dem læren. Så gi meg et kortfattet sammendrag av læren, Mester. Hvis jeg lærer innholdet i Mesterens ord, kan jeg kanskje også bli en arving til Mesterens tale.»</p>
<p>«Da skal du begynne med å rense de sunne sinnstilstandene, munk. Og hva menes med de sunne sinnstilstandene? Med det menes en helt ren moral og et rettskaffent syn. Når du har en helt ren moral og et rettskaffent syn, munk, da har du et grunnlag som du kan bruke til å utvikle oppmerksomhet på de fire hovedområdene, og dette kan du igjen gjøre på tre måter.</p>
<p>Hvilke fire? Her, i dette treningssystemet, gir du slipp på grådighet og motvilje overfor verden, og betrakter din egen kropp som kropp, energisk og med oppmerksomhet og klar forståelse. Du gir slipp på grådighet og motvilje overfor verden, og betrakter dine egne følelser som følelser … dine egne tanker som tanker … indre fenomener som fenomener, eller du betrakter ytre fenomener som fenomener, eller du betrakter både indre og ytre fenomener som fenomener, energisk og med oppmerksomhet og klar forståelse. Når du har en helt ren moral og et rettskaffent syn, munk, da har du et grunnlag som du kan bruke til å utvikle oppmerksomhet på de fire hovedområdene, og når du gjør dette på tre måter, kan det forventes at de sunne sinnstilstandene vil vokse i deg natt og dag, og at de ikke vil minske.</p>
<p>Munken gledet seg over Mesterens ord og takket ham for dem. Deretter reiste han seg opp, tok avskjed med Mesteren ved å gå medsols rundt ham, og så gikk han. Deretter trakk han seg tilbake i ensomhet og satte alle krefter inn, energisk og uten å nøle. Ikke lenge etter fullførte han den høyere trening, den som unge menn av god familie med rette forlater hjemmet og går ut i hjemløsheten for. Han innså selv og erkjente direkte: Nå oppstår det ikke noe nytt, treningsveien er vandret til ende, gjort er det som skulle gjøres og det er ikke noe mer som gjenstår. Og nå var munken blitt en arahant.</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
