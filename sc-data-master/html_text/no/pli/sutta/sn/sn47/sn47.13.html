<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn47.13' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Det store kapitlet</li>
<li class='subsubdivision'>Tekster om oppmerksomhetstrening</li>
<li class='vagga'>Kapitlet om Nalanda</li>
</ul>
<h1>47.13. Sariputta dør</h1>
</header>
<p>En gang da Mesteren holdt til i Anathapindikas park Jetalunden i Savatthi, var Sariputta i landsbyen Nalaka, og han var alvorlig syk og hadde store smerter. Novisen Cunda var oppasser for ham. Men denne sykdommen førte til at Sariputta døde.</p>
<p>Da tok Cunda Sariputtas bolle og kappe og gikk til Anathapindikas park Jetalunden i Savatthi, der han oppsøkte Ananda. Han gikk bort og hilste høflig på ham, og satte seg deretter ned. Så sa han:</p>
<p>«Sariputta er død! Her er bollen og kappen hans.»</p>
<p>«Dette må Mesteren få høre, Cunda! Kom, så går vi bort til ham og forteller ham hva som har skjedd!»</p>
<p>«Ja,» svarte novisen Cunda. Dermed gikk de til Mesteren, hilste høflig på ham og satte seg ned. Da de hadde satt seg, sa Ananda:</p>
<p>«Denne novisen Cunda sier at Sariputta er død – og her er bollen og kappen hans. Da jeg fikk høre dette, var det som om jeg var nummen i hele kroppen, og jeg visste nesten ikke av meg selv. Det er som om jeg har glemt hele læregrunnlaget!»</p>
<p>«Men tok Sariputta med seg all moral da han døde, Ananda? Tok han med seg all meditasjon og all visdom? Tok han med seg all frigjøring og all frigjøring gjennom kunnskap og innsikt da han døde?»</p>
<p>«Nei, Mester, han tok ikke med seg disse tingene da han døde. Men Sariputta har vært en veileder for meg. Han har vært en solid instruktør i innsikt og meditasjon. Han har gitt oppmuntring og inspirasjon og vært utrettelig i å forklare læren, og han har alltid vært til hjelp for sine medvandrere. Vi vil minnes Sariputta som en som delte lærens essens, lærens rikdommer og lærens goder med oss.»</p>
<p>«Har jeg ikke allerede sagt dere at alt det som er oss kjært og som vi setter pris på, er av en slik natur at det er foranderlig, at det vil bli annerledes og forsvinne? Så hvordan kan det da være mulig, Ananda, at det som er født, blitt til og formet og som er oppløselig av natur, ikke skal gå i oppløsning? Noe slikt er ikke mulig. Det er som om en stor grein skulle falle av et stort og kraftig tre. Slik er det når Sariputta går bort fra en stor og kraftig munkeorganisasjon. Hvordan kan det være mulig, Ananda, at det som er født, blitt til og formet og som er oppløselig av natur, ikke skal gå i oppløsning? Noe slikt er ikke mulig. Vær derfor deres egne tilfluktsøyer, Ananda, og stol på dere selv, ikke bare på andre. La sannheten være tilfluktsøyer for dere, og stol på sannheten, ikke på noe annet. Hvordan kan du la sannheten være din tilfluktsøy og stole på den og ikke på noe annet?</p>
<p>Du gir slipp på grådighet og motvilje overfor verden, og betrakter kroppen som kropp, energisk og med oppmerksomhet og klar forståelse. Du gir slipp på grådighet og motvilje overfor verden, og betrakter følelsene som følelser, energisk og med oppmerksomhet og klar forståelse. Du gir slipp på grådighet og motvilje overfor verden, og betrakter tankene som tanker, energisk og med oppmerksomhet og klar forståelse. Du gir slipp på grådighet og motvilje overfor verden, og betrakter fenomenene som fenomener, energisk og med oppmerksomhet og klar forståelse. Slik blir du din egen tilfluktsøy, Ananda, slik kan du stole på deg selv og ikke bare på andre. Slik lar du sannheten bli din tilfluktsøy og stoler på den og ikke på noe annet.</p>
<p>De av munkene som enten nå eller etter at jeg er død blir sine egne tilfluktsøyer og stoler på seg selv og ikke bare på andre, som lar sannheten bli deres tilfluktsøyer og stoler på sannheten og ikke noe annet – de skal være mine munker, Ananda. Men de må være villige til å trene!»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
