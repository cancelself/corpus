<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn47.7' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Det store kapitlet</li>
<li class='subsubdivision'>Tekster om oppmerksomhetstrening</li>
<li class='vagga'>Kapitlet i Ambapalilunden</li>
</ul>
<h1>47.7. Apen</h1>
</header>
<p>«I Himalayafjellene finnes det områder som er bratte og vanskelig å ferdes i, og der finnes det verken mennesker eller aper, munker. Det finnes også vanskelige områder i fjellene der det lever aper, men ikke mennesker. Men oppe mellom fjellene finnes det også flatere områder i det vakre landskapet, og der lever det både aper og mennesker. Der legger jegere ut klister der apene ferdes, for å fange dem.</p>
<p>De apene som er kloke og omtenksomme, får øye på klisteret og holder seg unna. Men den apen som er dum og uvettig, går bort til klisteret og tar på det. Handa blir sittende fast. For å komme løs tar den tak med den andre handa, men da blir den også sittende fast. For å rive løs begge hendene skyver den fra med den ene foten, men den blir også sittende fast. Den prøver å komme løs ved å skyve fra med den andre foten, men den blir også sittende fast. Til slutt prøver den å komme løs ved å skyve fra med snuten, men den blir også sittende fast. Nå sitter den fast på alle fem punktene, så den legger seg ned og hyler over at den har kommet slik i ulykken. Og nå kan jegeren gjøre som han vil med den. Så det ender med at jegeren spidder den og steker den over et bål, spiser den og går fornøyd sin vei.</p>
<p>Derfor bør dere ikke gå inn på andres territorium, munker. Ikke gå utenfor deres eget territorium og inn på andres territorium. Gjør dere det, får Mara adgang, da finner Mara en åpning.</p>
<p>Og hva er det som er utenfor en munks territorium? Hva er det som er andres territorium, munker? Det er de fem sansenytelsene. Hvilke fem? Med øyet kan vi se gjenstander som er vakre og tiltalende, som vi ønsker oss og liker, og som vekker begjær og lengsel i oss. Det samme kan vi si om øret og lyder, nesa og dufter, tunga og smaksinntrykk, kroppen og berøringer som er vakre og tiltalende, som vi ønsker oss og liker, og som vekker begjær og lengsel i oss. Dette er utenfor en munks territorium. Dette er andres territorium, munker.</p>
<p>Hold dere heller på deres eget territorium, munker. Hold dere der deres fedre holdt til. Gjør dere det, får ikke Mara adgang, da finner Mara ikke noen åpning.</p>
<p>Og hva er det som er deres eget territorium, munker? Hvor var det deres fedre holdt til? Det er oppmerksomhet på de fire hovedområdene. Hvilke fire? Her, i dette treningssystemet, gir du slipp på grådighet og motvilje overfor verden, og betrakter kroppen som kropp, energisk og med oppmerksomhet og klar forståelse. Du gir slipp på grådighet og motvilje overfor verden, og betrakter følelsene som følelser, energisk og med oppmerksomhet og klar forståelse. Du gir slipp på grådighet og motvilje overfor verden, og betrakter tankene som tanker, energisk og med oppmerksomhet og klar forståelse. Du gir slipp på grådighet og motvilje overfor verden, og betrakter fenomenene som fenomener, energisk og med oppmerksomhet og klar forståelse. Dette er deres eget territorium, munker. Det var her deres fedre holdt til.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
