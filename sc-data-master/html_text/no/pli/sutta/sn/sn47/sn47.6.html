<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn47.6' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Det store kapitlet</li>
<li class='subsubdivision'>Tekster om oppmerksomhetstrening</li>
<li class='vagga'>Kapitlet i Ambapalilunden</li>
</ul>
<h1>47.6. Hauken</h1>
</header>
<p>«Det var en gang en hauk som kastet seg over en vaktel og fanget den, munker. Mens vaktelen ble båret bort av hauken, jamret den:</p>
<p>‘Å, så uheldig jeg er! Jeg har sannelig vært for sløv til å bygge opp et forråd av gode fortjenester! Hvorfor skulle jeg nå gå utenfor mitt eget territorium, hvorfor skulle jeg oppsøke andres territorium? Hvis jeg hadde holdt meg på mitt eget territorium, hvis jeg hadde nøyd meg med å være der mine fedre holdt til, hadde ikke denne hauken klart å ta meg! Da hadde den tapt kampen!’</p>
<p>‘Så hvor er da ditt eget territorium, vaktel? Hvor er territoriet til dine fedre?’</p>
<p>‘Det er der hvor plogen har veltet opp store jordklumper.’</p>
<p>Da løsnet hauken på det grepet den hadde på vaktelen og slapp den fri.</p>
<p>‘Så gå da, vaktel! Men selv om du går dit, så slipper du ikke unna meg!’</p>
<p>Vaktelen gikk ut på jordet der plogen hadde veltet opp store jordklumper. Den gikk opp på en stor jordklump og ropte utfordrende:</p>
<p>‘Nå kan du prøve å ta meg, hauk! Nå kan du prøve å ta meg!’</p>
<p>Hauken tok god fart, foldet sammen vingene og stupte ned mot vaktelen. Men da vaktelen så at hauken gikk til angrep, smatt den inn under jordklumpen, og hauken knuste brystet sitt mot den.</p>
<p>Slik kan det gå med den som går inn på andres territorium, munker. Så ikke gå utenfor deres eget territorium og inn på andres territorium. Gjør dere det, får Mara adgang, da finner Mara en åpning.</p>
<p>Og hva er det som er utenfor en munks territorium? Hva er det som er andres territorium, munker? Det er de fem sansenytelsene. Hvilke fem? Med øyet kan vi se gjenstander som er vakre og tiltalende, som vi ønsker oss og liker, og som vekker begjær og lengsel i oss. Det samme kan vi si om øret og lyder, nesa og dufter, tunga og smaksinntrykk, kroppen og berøringer som er vakre og tiltalende, som vi ønsker oss og liker, og som vekker begjær og lengsel i oss. Dette er utenfor en munks territorium. Dette er andres territorium, munker.</p>
<p>Hold dere heller på deres eget territorium, munker. Hold dere der deres fedre holdt til. Gjør dere det, får ikke Mara adgang, da finner Mara ikke noen åpning.</p>
<p>Og hva er det som er deres eget territorium, munker? Hvor var det deres fedre holdt til? Det er oppmerksomhet på de fire hovedområdene. Hvilke fire? Her, i dette treningssystemet, gir du slipp på grådighet og motvilje overfor verden, og betrakter kroppen som kropp, energisk og med oppmerksomhet og klar forståelse. Du gir slipp på grådighet og motvilje overfor verden, og betrakter følelsene som følelser, energisk og med oppmerksomhet og klar forståelse. Du gir slipp på grådighet og motvilje overfor verden, og betrakter tankene som tanker, energisk og med oppmerksomhet og klar forståelse. Du gir slipp på grådighet og motvilje overfor verden, og betrakter fenomenene som fenomener, energisk og med oppmerksomhet og klar forståelse. Dette er deres eget territorium, munker. Det var her deres fedre holdt til.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
