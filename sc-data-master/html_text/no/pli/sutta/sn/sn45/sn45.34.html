<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn45.34' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Det store kapitlet</li>
<li class='subsubdivision'>Samtaler om veien</li>
<li class='vagga'>Kapitlet om oppførsel</li>
</ul>
<h1>45.34. Om å krysse over til den andre bredden</h1>
</header>
<p>En gang da Mesteren var i Savatthi, sa han:</p>
<p>«Det finnes åtte læresetninger som fører fra denne bredden over til den andre bredden hvis de blir utviklet og flittig praktisert, munker. Hvilke åtte? Det er rett syn, rett beslutning, rett tale, rett handling, rett levevei, rett bestrebelse, rett oppmerksomhet og rett konsentrasjon. Hvis dere utvikler disse åtte og praktiserer dem flittig, vil de føre fra denne bredden over til den andre bredden.»</p>
<p>Slik talte Mesteren, og han føyde til disse versene:</p>
<blockquote class='gatha'>
<p>«Få er de blant mennesker som når den andre bredden,<br>
de aller fleste løper bare<br>
opp og ned langs denne.<br>
<br>
Men de som lever i samsvar med læren<br>
når den er blitt vel forklart for dem,<br>
de skal komme seg over, selv om<br>
dødens makt er vanskelig å unnfly.<br>
<br>
La vismannen forlate mørkets vei<br>
og utvikle det lyse i seg selv,<br>
når han ensom går bort fra hjemmet<br>
til hjemløshet, ofte tung å bære.<br>
<br>
La ham finne sin glede der<br>
befridd fra sansenytelser,<br>
uten å kalle noe sitt eget.<br>
Der la den vise rense sitt sinn<br>
fra alle forurensninger.<br>
<br>
De som til fulle har oppøvd sitt sinn<br>
i alle oppvåkningsfaktorene,<br>
som i forsakelse finner sin glede<br>
uten å gripe om noe som helst, –<br>
disse, som stråler av indre lys<br>
og har uttømt de negative tendenser –<br>
de finner lindring i denne verden.»</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
