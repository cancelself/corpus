<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn45.5' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Det store kapitlet</li>
<li class='subsubdivision'>Samtaler om veien</li>
<li class='vagga'>Kapitlet om uvitenhet</li>
</ul>
<h1>45.5. Hva er hensikten?</h1>
</header>
<p>En gang da Mesteren var i Savatthi, kom mange munker bort til ham, hilste høflig på ham og satte seg ned. Så sa de:</p>
<p>«Omvandrende filosofer som følger andre læremestere, spør oss hva som er hensikten med å leve det opphøyde liv under filosofen Gotama, Mester. Når vi får dette spørsmålet, svarer vi at vi lever det opphøyde liv under Mesteren for å oppnå full forståelse av lidelsen. Vi håper vi får fram Mesterens lære når vi svarer slik på disse spørsmålene, slik at vi ikke feilsiterer Mesteren, men forklarer læren både i store trekk og i de minste detaljer, slik at ikke noen andre som følger denne læren finner grunn til å kritisere oss?»</p>
<p>«Når dere svarer slik på disse spørsmålene, feilsiterer dere meg ikke, men forklarer læren både i store trekk og i de minste detaljer, slik at ikke noen andre som følger denne læren finner grunn til å kritisere dere, munker. Dere lever det opphøyde liv under meg for å oppnå full forståelse av lidelsen.</p>
<p>Hvis omvandrende filosofer som følger andre læremestere, skulle spørre dere om det finnes en vei, om det finnes en metode for å oppnå full forståelse av lidelsen, kan dere svare dem at det finnes det. Og hva er veien, hva er metoden for å oppnå full forståelse av lidelsen, munker? Det er den edle åttedelte veien, det vil si rett syn, rett beslutning, rett tale, rett handling, rett levemåte, rett bestrebelse, rett oppmerksomhet og rett konsentrasjon. Dette er veien, dette er metoden for å oppnå full forståelse av lidelsen. Slik kan dere svare på slike spørsmål, munker.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
