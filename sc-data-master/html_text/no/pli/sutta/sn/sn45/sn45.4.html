<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn45.4' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Det store kapitlet</li>
<li class='subsubdivision'>Samtaler om veien</li>
<li class='vagga'>Kapitlet om uvitenhet</li>
</ul>
<h1>45.4. Brahmanen Janussoni</h1>
</header>
<p>En morgen da han var i Savatthi, sto Ananda opp, kledde på seg, tok kappe og bolle og gikk ut i byen for å motta matgaver. Der fikk han se brahmanen Janussoni kjøre ut av byen i en stor, overdekt vogn med hvite hester foran. Alt var hvitt, både hestene og seletøyet deres, vogna og utstyret på vogna. Tømmene var hvite, kuskens svepe var hvit, parasollen var hvit, turbanen var hvit, klærne var hvite, sandalene var hvite, og tjenerne viftet ham med hvite vifter av hestehår. Da folk fikk se dette, utbrøt de:</p>
<p>«Dette må sannelig være Brahmas vogn! Slik ser sikkert Brahmas vogn ut!»</p>
<p>Da Ananda var ferdig med matrunden og hadde spist, gikk han bort til Mesteren, hilste høflig på ham og satte seg ned. Så fortalte han hva han hadde sett og hørt, og la til:</p>
<p>«Er det mulig å peke ut noen ‘Brahmas vogn’ i denne læren og disiplinen, Mester?»</p>
<p>«Det er mulig, Ananda. Den edle åttedelte veien kan man godt kalle ‘Brahmas vogn’, ‘lærens vogn’ eller ‘den uforlignelige seier i kampen’.</p>
<p>Når rett syn blir utviklet og flittig praktisert, gjør det slutt på lidenskaper, hat og vrangforestillinger. Når rett beslutning, rett tale, rett handling, rett levemåte, rett bestrebelse, rett oppmerksomhet og rett konsentrasjon blir utviklet og flittig praktisert, gjør de slutt på lidenskaper, hat og vrangforestillinger.</p>
<p>Slik skal du forstå at man godt kan kalle den edle åttedelte veien for ‘Brahmas vogn’, ‘lærens vogn’ eller ‘den uforlignelige seier i kampen’, Ananda.»</p>
<p>Slik talte Mesteren, og Den lykkelige la til disse versene:</p>
<blockquote class='gatha'>
<p>«Den som alltid har tillit og visdom i tospann,<br>
selvrespekt som vognstang bundet fast med sinnet,<br>
oppmerksomheten som våken vognstyrer,<br>
god moral som utstyr på vogna,<br>
meditasjon som vognaksel og innsatsvilje som hjul,<br>
<br>
sinnslikevekt i spann med meditasjon,<br>
og med forgjengelighet som vogndekken,<br>
velvilje og ikke-vold, og den som i tillegg<br>
har ensomhetstrang som våpen,<br>
og utholdenhet som lærbrynje,<br>
ferdes uten å være bundet av noe.<br>
<br>
Dette er den uforlignelige Brahmas vogn<br>
som du har bygd selv, og i denne vogna<br>
forlater den vise denne verden<br>
og vinner en strålende seier.»</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
