<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='sn45.160' lang='no'>
<header>
<ul>
<li class='division'>Tekster fordelt etter tema</li>
<li class='subdivision'>Det store kapitlet</li>
<li class='subsubdivision'>Samtaler om veien</li>
<li class='vagga'>Kapitlet om handlinger som krever styrke</li>
</ul>
<h1>45.160. Elva</h1>
</header>
<p>«Tenk på elva Ganges, munker. Den har fall mot øst, heller mot øst og renner mot øst. Hvis det nå skulle komme en stor flokk mennesker med spader og kurver og prøve å gi Ganges fall mot vest, slik at den skulle helle mot vest og renne mot vest – tror dere de ville klare det?»</p>
<p>«Nei, Mester.»</p>
<p>«Og hvorfor ikke?»</p>
<p>«Fordi elva Ganges har fall mot øst, heller mot øst og renner mot øst, Mester. Det er ikke lett å forandre på dette og gi den fall og helning mot vest og få den til å renne mot vest. Disse folkene ville bare slite seg ut til ingen nytte.»</p>
<p>«Slik er det også med en munk som utvikler og praktiserer den edle åttedelte veien, munker. Selv om konger, ministre, venner, slekt og familie skulle friste ham med rikdommer for å få ham til å forlate denne veien, og si som så:</p>
<p>‘Kom her, min gode mann! Hva har du igjen for å plage deg selv og gå med munkekappe? Hva har du igjen for å gå rundt med raket hode og tiggerbolle? Vend heller tilbake til en lavere livsstil. Da kan du nyte godt av rikdommer og heller gjøre fortjenestefulle handlinger!’</p>
<p>Men det er helt umulig for en munk som utvikler og praktiserer den edle åttedelte veien, å gi opp treningen og vende tilbake til en lavere livsstil. Og hvorfor? Det er fordi sinnet hans i lang tid har hatt fall mot ensomhet, hellet mot ensomhet og rent mot ensomhet. Derfor er det helt umulig for ham å vende tilbake til en lavere livsstil. Og hvordan er den edle åttedelte veien han utvikler og praktiserer?</p>
<p>Her utvikler munken rett syn, basert på ensomhet, lidenskapsløshet, avslutning og avkall. Han utvikler likedan rett beslutning, rett tale, rett handling, rett levemåte, rett bestrebelse, rett oppmerksomhet og rett konsentrasjon, basert på ensomhet, lidenskapsløshet, avslutning og avkall.</p>
<p>Slik er den edle åttedelte veien som munken utvikler og praktiserer, munker.»</p>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2018</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
