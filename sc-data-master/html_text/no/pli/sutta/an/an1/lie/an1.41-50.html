<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<section class='range' id='an1.41-50' lang='no'>
<header>
<ul>
<li class='nikaya'>Tekster ordnet i nummerrekkefølge</li>
<li class='nipata'>Tekster med ett tema</li>
<li class='vagga'>Om å rette inn sinnet</li>
</ul>
<h1 class='range-title'>1.41–50. Om å rette inn sinnet</h1>
</header>
<article id='an1.41'>
<h2 class='sutta-title'>41</h2>
<p><a class='ref sc' id='sc1' href='#sc1'>SC 1</a>‘Hvis man sikter feil når man griper eller tråkker på en risagn eller hveteagn, trenger det ikke gjennom huden og det kommer ikke noe blod. Noe slikt er umulig – og hvorfor? Det er fordi man griper agnen feil. På samme måten er det hvis en munk retter inn sinnet mot feil mål, trenger han ikke gjennom uvitenheten til kunnskap, og han får ikke virkeliggjort nibbana. Noe slikt er umulig – og hvorfor? Det er fordi han retter inn sinnet feil, munker.</p>
</article>
<article id='an1.42'>
<h2 class='sutta-title'>42</h2>
<p><a class='ref sc' id='sc2' href='#sc2'>SC 2</a>Hvis man sikter riktig når man griper eller tråkker på en risagn eller hveteagn, trenger det gjennom huden og det kommer blod. Noe slikt er fullt mulig – og hvorfor? Det er fordi man griper agnen riktig. På samme måten er det hvis en munk retter inn sinnet mot rett mål, trenger han gjennom uvitenheten til kunnskap, og han får virkeliggjort nibbana. Noe slikt er fullt mulig – og hvorfor? Det er fordi han retter inn sinnet riktig, munker.</p>
</article>
<article id='an1.43'>
<h2 class='sutta-title'>43</h2>
<p><a class='ref sc' id='sc3' href='#sc3'>SC 3</a>Jeg kan se hvordan en person med et fordervet sinn tenker, munker, og jeg vet at hvis denne personen skulle dø akkurat nå, vil han styrte direkte ned i helvete. Og hvorfor? Det er fordi sinnet hans er fordervet. Det er fordi de har et fordervet sinn at noen personer havner i vonde kår i helvete etter døden, munker.</p>
</article>
<article id='an1.44'>
<h2 class='sutta-title'>44</h2>
<p><a class='ref sc' id='sc4' href='#sc4'>SC 4</a>Jeg kan se hvordan en person med et rent sinn tenker, munker, og jeg vet at hvis denne personen skulle dø akkurat nå, vil han komme direkte til himmelen. Og hvorfor? Det er fordi sinnet hans er rent. Det er fordi de har et rent sinn at noen personer havner i gode kår i himmelen etter døden, munker.</p>
</article>
<article id='an1.45'>
<h2 class='sutta-title'>45</h2>
<p><a class='ref sc' id='sc5' href='#sc5'>SC 5</a>Tenk dere en innsjø med urent vann, munker, med gjørmete vann som virvler omkring, munker. En mann med gode øyne som står på bredden kan ikke se østers, muslinger, småstein og grus på bunnen der, og han kan heller ikke se fiskestimer svømme omkring eller stå der nede i vannet. Og hvorfor? Jo, fordi vannet er urent.</p>
</article>
<p><a class='ref sc' id='sc6' href='#sc6'>SC 6</a>På samme måte kan en mann med urent sinn verken se sitt eget beste eller andres beste, og han kan heller ikke se hva som er best for begge parter. Det er heller ikke mulig for ham å virkeliggjøre noen overmenneskelig lære eller komme særlig langt i den kunnskapen og innsikten som sømmer seg for de edle. Og hvorfor? Jo, fordi sinnet er urent.</p>
<article id='an1.46'>
<h2 class='sutta-title'>46</h2>
<p><a class='ref sc' id='sc7' href='#sc7'>SC 7</a>Men tenk dere så en innsjø med rent og krystallklart vann, munker. En mann med gode øyne som står på bredden kan se østers, muslinger, småstein og grus på bunnen der, og han kan se fiskestimer svømme omkring eller stå der nede i vannet. Og hvorfor? Jo, fordi vannet er rent.</p>
</article>
<p><a class='ref sc' id='sc8' href='#sc8'>SC 8</a>På samme måte kan en mann med rent sinn se både sitt eget beste og andres beste, og han kan se hva som er best for begge parter. Han er i stand til å virkeliggjøre den overmenneskelig læren og komme langt i den kunnskapen og innsikten som sømmer seg for de edle. Og hvorfor? Jo, fordi sinnet er rent.</p>
<article id='an1.47'>
<h2 class='sutta-title'>47</h2>
<p><a class='ref sc' id='sc9' href='#sc9'>SC 9</a>Av alle trær som vokser i skogen, regnes sandeltreet som det beste, som det treet det er lettest å forme og arbeide med, munker. På samme måte vet jeg ikke noe det er lettere å forme og arbeide med enn sinnet, hvis det blir trent og utviklet. Når sinnet blir trent og utviklet, er det lett å forme og arbeide med, munker.</p>
</article>
<article id='an1.48'>
<h2 class='sutta-title'>48</h2>
<p><a class='ref sc' id='sc10' href='#sc10'>SC 10</a>Jeg vet ikke noe som skifter så hurtig som sinnet, munker. Det skifter så hurtig at det er vanskelig å finne noe eksempel som kan illustrere dette.</p>
</article>
<article id='an1.49'>
<h2 class='sutta-title'>49</h2>
<p><a class='ref sc' id='sc11' href='#sc11'>SC 11</a>Sinnet er lysende klart, munker. Men det kan bli skitnet til av forurensninger som kommer utenfra.</p>
</article>
<article id='an1.50'>
<h2 class='sutta-title'>50</h2>
<p><a class='ref sc' id='sc12' href='#sc12'>SC 12</a>Sinnet er lysende klart, munker. Og det kan renses for forurensninger som kommer utenfra.’</p>
</article>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2020</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</section>
</body>
</html>
