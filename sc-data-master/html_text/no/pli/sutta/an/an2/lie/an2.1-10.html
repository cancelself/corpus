<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<section class='range' id='an2.1-10' lang='no'>
<header>
<ul>
<li class='nikaya'>Tekster ordnet i nummerrekkefølge</li>
<li class='nipata'>Dukanipata</li>
</ul>
<h1 class='range-title'>2.1–10. Kapitlet om handlinger og resultater</h1>
</header>
<article id='an2.1'>
<h2 class='sutta-title'>2.1. Overtredelser</h2>
<p><a class='ref sc' id='sc1' href='#sc1'>SC 1</a><span class='evam'>Slik har jeg hørt det:</span></p>
<p><a class='ref sc' id='sc2' href='#sc2'>SC 2</a>En gang var Mesteren i Anathapindikas park Jetalunden i Savatthi. Der henvendte han seg til munkene og sa:</p>
<p><a class='ref sc' id='sc3' href='#sc3'>SC 3</a>«Munker!»</p>
<p><a class='ref sc' id='sc4' href='#sc4'>SC 4</a>«Ja, Mester,» svarte munkene.</p>
<p><a class='ref sc' id='sc5' href='#sc5'>SC 5</a>Mesteren sa:</p>
<p><a class='ref sc' id='sc6' href='#sc6'>SC 6</a>«Det finnes to overtredelser, munker. Hvilke to? Det er overtredelser som blir gjengjeldt her og nå, og det er overtredelser som blir gjengjeldt i et framtidig liv.</p>
<p><a class='ref sc' id='sc7' href='#sc7'>SC 7</a>Hvilke overtredelser er det som blir gjengjeldt her og nå, munker?</p>
<p><a class='ref sc' id='sc8' href='#sc8'>SC 8</a>Sett at en mann får se en tyv og forbryter som blir grepet av myndighetene og utsatt for mange forskjellige slags straff. Han blir pisket, slått med bambusstaver, de hogger en hånd eller en fot av ham, eller de hogger både hender og føtter av ham. De skjærer av ham et øre eller nesa, eller de skjærer både nese og ører av ham. De koker hjernen hans med en glødende jernkule, polerer skallen hans med sand, heller olje i munnen hans og tenner på den, smører hele kroppen hans inn med olje og tenner på, vikler oljekluter om handa hans og tenner på den som en fakkel, flår huden fra nakken og ned så den blir til et band som han blir hengt opp i, flår striper av huden hans og lager en drakt til ham av den, spidder ham på en jernpåle og steker ham levende, flår ham med dobbelte fiskekroker, skjærer små kjøttstykker ut av ham, slår ham med stokker og smører syre i sårene, stikker nåler i bakken gjennom ørene hans og slenger ham rundt, denger ham til hver knokkel i kroppen hans knekker, oversprøyter ham med glovarm olje, gir ham som mat til hunene, spidder ham levende på en stake og hogger hodet av ham.</p>
<p><a class='ref sc' id='sc9' href='#sc9'>SC 9</a>Den mannen som ser dette, tenker:</p>
<p><a class='ref sc' id='sc10' href='#sc10'>SC 10</a>‘Hvis jeg begår slike overtredelser, kommer myndighetene til å gripe meg og straffe meg på samme måte.’</p>
<p><a class='ref sc' id='sc11' href='#sc11'>SC 11</a>Dermed avstår han fra å stjele andres eiendom, fordi han blir redd for gjengjeldelse her og nå.</p>
<p><a class='ref sc' id='sc12' href='#sc12'>SC 12</a>Hvilke overtredelser er det som blir gjengjeldt i et framtidig liv, munker?</p>
<p><a class='ref sc' id='sc13' href='#sc13'>SC 13</a>Sett at en mann tenker som så:</p>
<p><a class='ref sc' id='sc14' href='#sc14'>SC 14</a>‘Dårlige handlinger, dårlig tale og dårlige tanker gir vonde og smertefulle resultater i neste liv. Hvis jeg gjør noe slikt, kommer jeg ikke da til å havne i pinefulle tilstander i helvete etter døden, når kroppen går i oppløsning?</p>
<p><a class='ref sc' id='sc15' href='#sc15'>SC 15</a>Siden han er redd for gjengjeldelse i et framtidig liv, lar han være å utføre slike dårlige handlinger, si slike dårlige ting og tenke slike dårlige tanker. I stedet utvikler han gode handlinger, gode ord og gode tanker og oppfører seg godt. Dette er de to overtredelsene, munker. Derfor bør dere trene slik, munker:</p>
<p><a class='ref sc' id='sc16' href='#sc16'>SC 16</a>‘Jeg vil passe meg for å begå overtredelser som blir gjengjeldt her og nå, og jeg vil passe meg for å begå overtredelser som blir gjengjeldt i et framtidig liv. Jeg vil være på vakt mot slike overtredelser, og jeg vil se farene ved dem.’</p>
<p><a class='ref sc' id='sc17' href='#sc17'>SC 17</a>Slik bør dere trene, så dere er på vakt mot overtredelser og ser farene ved dem. På den måten kan dere regne med å unngå alle overtredelser.»</p>
</article>
<article id='an2.2'>
<h2 class='sutta-title'>2.2. Bestrebelser</h2>
<p><a class='ref sc' id='sc18' href='#sc18'>SC 18</a>«Det finnes to slags bestrebelser som er slitsomme å gjennomføre her i verden, munker. Hvilke to? Den ene er å bo hjemme som husherre og sørge for klær, mat, bolig, medisiner og alt annet som trengs. Den andre er å forlate hjemmet, gå ut i hjemløshet og slippe taket i alle involveringer. Disse to bestrebelsene er slitsomme å gjennomføre her i verden, munker.</p>
<p><a class='ref sc' id='sc19' href='#sc19'>SC 19</a>Den viktigste av disse to bestrebelsene er den som går ut på å slippe taket i alle involveringer. Derfor bør dere trene slik, munker:</p>
<p><a class='ref sc' id='sc20' href='#sc20'>SC 20</a>‘Jeg vil bestrebe meg på å slippe taket i alle involveringer.’</p>
<p><a class='ref sc' id='sc21' href='#sc21'>SC 21</a>Slik bør dere trene, munker.»</p>
</article>
<article id='an2.3'>
<h2 class='sutta-title'>2.3. Det som gir grunn til anger</h2>
<p><a class='ref sc' id='sc22' href='#sc22'>SC 22</a>«Det er to ting som gir grunn til anger, munker. Hvilke to? Sett at en person har handlet feil og ikke handlet riktig, talt feil og ikke talt riktig, tenkt feil og ikke tenkt riktig. Når han tenker på at han gjort alt feil og ingenting riktig, da gir det grunn til anger. Dette er de to tingene som gir grunn til anger, munker.»</p>
</article>
<article id='an2.4'>
<h2 class='sutta-title'>2.4. Det som ikke gir grunn til anger</h2>
<p><a class='ref sc' id='sc23' href='#sc23'>SC 23</a>«Det er to ting som ikke gir grunn til anger, munker. Hvilke to? Sett at en person har handlet riktig og ikke handlet feil, talt riktig og ikke talt feil, tenkt riktig og ikke tenkt feil. Når han tenker på at han gjort alt riktig og ingenting feil, da gir det ingen grunn til anger. Dette er de to tingene som ikke gir grunn til anger, munker.»</p>
</article>
<article id='an2.5'>
<h2 class='sutta-title'>2.5. Det han innså poenget ved</h2>
<p><a class='ref sc' id='sc24' href='#sc24'>SC 24</a>«Jeg innså poenget ved to ting, munker: Å ikke si seg tilfreds med sunne sinnstilstander, og ikke å vike tilbake for en hardere innsats. Jeg trente hardt og energisk, munker, og jeg tenkte som så:</p>
<p><a class='ref sc' id='sc25' href='#sc25'>SC 25</a>‘Om det så bare skulle bli skinn og bein igjen av meg, om så kropp, kjøtt og blod skulle tørke inn på meg, vil jeg ikke gi opp den iherdige treningen før jeg har oppnådd det som det er mulig å oppnå med mannsmot, mannskraft og mandig innsatsvilje!’</p>
<p><a class='ref sc' id='sc26' href='#sc26'>SC 26</a>Ved hjelp av slik iherdig trening oppnådde jeg full oppvåkning og en makeløs frihet fra alle bindinger, munker. Dere bør også trene hardt og energisk og tenke som så, munker:</p>
<p><a class='ref sc' id='sc27' href='#sc27'>SC 27</a>‘Om det så bare skulle bli skinn og bein igjen av meg, om så kropp, kjøtt og blod skulle tørke inn på meg, vil jeg ikke gi opp den iherdige treningen før jeg har oppnådd det som det er mulig å oppnå med mannsmot, mannskraft og mandig innsatsvilje!’</p>
<p><a class='ref sc' id='sc28' href='#sc28'>SC 28</a>Da vil dere snart ha fullført den høyere trening, munker, den som unge menn av god familie med rette forlater hjemmet og går ut i hjemløsheten for. Da vil dere selv innse og erkjenne direkte her og nå, og dere vil gå inn på erkjennelsen og leve i den. Derfor bør dere trene slik, munker:</p>
<p><a class='ref sc' id='sc29' href='#sc29'>SC 29</a>‘Om det så bare skulle bli skinn og bein igjen av meg, om så kropp, kjøtt og blod skulle tørke inn på meg, vil jeg ikke gi opp den iherdige treningen før jeg har oppnådd det som det er mulig å oppnå med mannsmot, mannskraft og mandig innsatsvilje!’»</p>
</article>
<article id='an2.6'>
<h2 class='sutta-title'>2.6. Bindinger</h2>
<p><a class='ref sc' id='sc30' href='#sc30'>SC 30</a>«Dere bør kjenne to holdninger, munker. Hvilke to? Det er bindinger som skaper lyster, og det er bindinger som gjør at man mister lysten. Den som bare ser på slike bindinger som skaper lyster, blir ikke kvitt lidenskapene, han blir ikke kvitt hatet og han blir ikke kvitt uvitenheten. Når han ikke blir kvitt lidenskaper, hat og uvitenhet, blir han heller ikke fri fra fødsel, alderdom, død, sorger, klager, smerter, mismot og jammer. Jeg sier at han blir ikke fri fra lidelse.</p>
<p><a class='ref sc' id='sc31' href='#sc31'>SC 31</a>Men den som ser på slike bindinger som gjør at man mister lysten, han blir kvitt lidenskapene, han blir kvitt hatet og han blir kvitt uvitenheten. Når han blir kvitt lidenskaper, hat og uvitenhet, blir han også fri fra fødsel, alderdom, død, sorger, klager, smerter, mismot og jammer. Jeg sier at han blir fri fra lidelse. Dette er to holdninger dere bør kjenne til, munker!</p>
</article>
<article id='an2.7'>
<h2 class='sutta-title'>2.7. Mørke holdninger</h2>
<p><a class='ref sc' id='sc32' href='#sc32'>SC 32</a>«Det finnes to mørke holdninger, munker. Hvilke to? Det er mangel på selvrespekt og mangel på respekt for andre. Dette er to mørke holdninger, munker.»</p>
</article>
<article id='an2.8'>
<h2 class='sutta-title'>2.8. Lyse holdninger</h2>
<p><a class='ref sc' id='sc33' href='#sc33'>SC 33</a>«Det finnes to lyse holdninger, munker. Hvilke to? Det er selvrespekt og respekt for andre. Dette er to lyse holdninger, munker.»</p>
</article>
<article id='an2.9'>
<h2 class='sutta-title'>2.9. Holdninger som beskytter verden</h2>
<p><a class='ref sc' id='sc34' href='#sc34'>SC 34</a>«Det finnes to lyse holdninger som beskytter verden, munker. Hvilke to? Det er selvrespekt og respekt for andre. Hvis ikke disse to lyse holdningene hadde beskyttet verden, ville ingen hatt respekt for sin mor, sin mors søster, sin onkels kone, sin lærers kone eller konen til respektable personer. Verden ville ha vært full av forvirring og folk ville ha paret seg som geiter, sauer, høns, svin, hunder og sjakaler. Men siden disse to lyse holdningene beskytter verden, har man respekt for sin mor, sin mors søster, sin onkels kone, sin lærers kone og konen til respektable personer.</p>
</article>
<article id='an2.10'>
<h2 class='sutta-title'>2.10. Boliger i regntiden</h2>
<p><a class='ref sc' id='sc35' href='#sc35'>SC 35</a>«Det finnes to perioder der man kan finne bolig for regntiden, munker. Hvilke to? Det er den tidligere og den senere. Dette er de to periodene der man kan finne bolig for regntiden.»</p>
</article>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2020</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</section>
</body>
</html>
