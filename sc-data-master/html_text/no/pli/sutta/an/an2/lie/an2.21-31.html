<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<section class='range' id='an2.21-31' lang='no'>
<header>
<ul>
<li class='nikaya'>Tekster ordnet i nummerrekkefølge</li>
<li class='nipata'>Dukanipata</li>
</ul>
<h1 class='range-title'>2.21–31. Kapitlet om tosken</h1>
</header>
<article id='an2.21'>
<h2 class='sutta-title'>2.21</h2>
<p><a class='ref sc' id='sc1' href='#sc1'>SC 1</a>«Det finnes to slags tosker, munker. Hvilke to? Det er han som ikke ser feil som feil, og det er han som ikke tilgir feil andre har begått, slik han burde. Dette er de to toskene.</p>
<p><a class='ref sc' id='sc2' href='#sc2'>SC 2</a>Det finnes to slags vismenn, munker. Hvilke to? Det er han som ser feil som feil, og det er han som tilgir feil andre har begått, slik han burde. Dette er de to vismennene.»</p>
</article>
<article id='an2.22'>
<h2 class='sutta-title'>2.22</h2>
<p><a class='ref sc' id='sc3' href='#sc3'>SC 3</a>«Det finnes to personer som forvrenger læren til ham som har kommet fram til sannheten, munker. Hvilke to? Det er den dårlige personen som taler ut fra ondskap, og det er den troende personen som ikke har forstått læren. Dette er de to som forvrenger læren til ham som har kommet fram til sannheten.»</p>
</article>
<article id='an2.23'>
<h2 class='sutta-title'>2.23</h2>
<p><a class='ref sc' id='sc4' href='#sc4'>SC 4</a>«Det finnes to personer som forvrenger læren til ham som har kommet fram til sannheten, munker. Hvilke to? Det er den personen som sier at han som har kommet fram til sannheten, har sagt noe som han ikke har sagt. Og det er den personen som sier at han som har kommet fram til sannheten, ikke har sagt noe som han faktisk har sagt. Dette er de to som forvrenger læren til ham som har kommet fram til sannheten.</p>
<p><a class='ref sc' id='sc5' href='#sc5'>SC 5</a>Det finnes to personer som ikke forvrenger læren til ham som har kommet fram til sannheten, munker. Hvilke to? Det er den personen som ikke sier at han som har kommet fram til sannheten, har sagt noe som han ikke har sagt. Og det er den personen som sier at han som har kommet fram til sannheten, har sagt noe som han faktisk har sagt. Dette er de to som ikke forvrenger læren til ham som har kommet fram til sannheten.</p>
</article>
<article id='an2.24'>
<h2 class='sutta-title'>2.24</h2>
<p><a class='ref sc' id='sc6' href='#sc6'>SC 6</a>«Det finnes to personer som forvrenger læren til ham som har kommet fram til sannheten, munker. Hvilke to? Det er han som sier at en tekst som allerede er forklart, trenger forklaring, og det er han som sier at en tekst som trenger forklaring, allerede er forklart. Dette er de to som forvrenger læren til ham som har kommet fram til sannheten.»</p>
</article>
<article id='an2.25'>
<h2 class='sutta-title'>2.25</h2>
<p><a class='ref sc' id='sc7' href='#sc7'>SC 7</a>«Det finnes to personer som ikke forvrenger læren til ham som har kommet fram til sannheten, munker. Hvilke to? Det han som sier at en tekst som trenger forklaring, trenger forklaring, og det er han som sier at en tekst som allerede er forklart, allerede er forklart. Dette er de to som forvrenger læren til ham som har kommet fram til sannheten.»</p>
</article>
<article id='an2.26'>
<h2 class='sutta-title'>2.26</h2>
<p><a class='ref sc' id='sc8' href='#sc8'>SC 8</a>«Han som handler i hemmelighet, kan vente seg ett av to, munker: Enten havner han i helvete, eller så blir han gjenfødt som dyr. Han som handler åpenlyst, kan vente seg ett av to: Enten blir han gjenfødt blant gudene, eller han blir gjenfødt som menneske.»</p>
</article>
<article id='an2.27'>
<h2 class='sutta-title'>2.27</h2>
<p><a class='ref sc' id='sc9' href='#sc9'>SC 9</a>«Den som har feilaktig syn, kan vente seg ett av to, munker: Enten havner han i helvete, eller så blir han gjenfødt som dyr.»</p>
</article>
<article id='an2.28'>
<h2 class='sutta-title'>2.28</h2>
<p><a class='ref sc' id='sc10' href='#sc10'>SC 10</a>«Den som har rett syn, kan vente seg ett av to, munker: Enten blir han gjenfødt blant gudene, eller han blir gjenfødt som menneske.»</p>
</article>
<article id='an2.29'>
<h2 class='sutta-title'>2.29</h2>
<p><a class='ref sc' id='sc11' href='#sc11'>SC 11</a>«Den som har dårlig moral, kan vente seg ett av to, munker: Enten havner han i helvete, eller så blir han gjenfødt som dyr. Den som har god moral, kan vente seg ett av to: Enten blir han gjenfødt blant gudene, eller han blir gjenfødt som menneske.»</p>
</article>
<article id='an2.30'>
<h2 class='sutta-title'>2.30</h2>
<p><a class='ref sc' id='sc12' href='#sc12'>SC 12</a>«Jeg ser to grunner til å oppholde seg i ensomme skogtrakter, munker. Hvilke to? Jeg ser at man kan glede seg over livet her og nå, og jeg ser at man kan vise medfølelse med dem som kommer etter oss. Dette er de to grunnene jeg ser til å oppholde seg i ensomme skogtrakter.»</p>
</article>
<article id='an2.31'>
<h2 class='sutta-title'>2.31</h2>
<p><a class='ref sc' id='sc13' href='#sc13'>SC 13</a>«Det er to ting som er avhengige av kunnskap, munker. Hvilke to? Indre ro og innsikt. Hvorfor skal man utvikle indre ro? Det er fordi det foredler sinnet. Hva er det man utvikler hvis sinnet blir foredlet? Man slipper taket i det som finnes av lidenskaper. Hva er det man utvikler hvis innsikten blir foredlet, munker? Man foredler visdommen. Hva er det man utvikler hvis visdommen blir foredlet? Man slipper taket i uvitenheten. Et sinn som er forurenset av lidenskaper, vinner ikke frihet, munker, og det gjør heller ikke en visdom som er forurenset av uvitenhet. Slik er det altså at når man frir seg fra lidenskaper, vinner man frigjøring gjennom sinnet, og når man frir seg fra uvitenhet, oppnår man frigjøring gjennom visdom, munker.»</p>
</article>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2020</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</section>
</body>
</html>
