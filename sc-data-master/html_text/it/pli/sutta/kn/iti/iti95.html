<!DOCTYPE html>
<html>
<head>
<meta charset='UTF-8'>
<meta name='author' content='Enzo Alfano'>
<title></title>
</head>
<body>
<article id='iti95' lang='it'>
<header>
<ul>
<li class='division'>Itivuttaka</li>
<li>La Sezione Delle Triadi</li>
</ul>
<h1>95</h1>
</header>
<p>Questo è stato detto dal Beato, è stato detto dall’Arahant, e così ho sentito: “Vi sono questi tre modi di ottenere i piaceri dei sensi. Quali tre? Coloro che sono già provvisti dei piaceri dei sensi, coloro che si dilettano nella loro creazione, coloro che controllano ciò che hanno creato gli altri. (Queste tre categorie denotano tre livelli di deva nei paradisi dei piaceri sensuali. “Coloro che li controllano” sono deva che fanno parte della sfera più alta.) Questi sono i tre modi di ottenere i piaceri dei sensi.”</p>
<blockquote class='gatha'>
<p>I deva che sono già provvisti dei piaceri<br>
alcuni che li controllano,<br>
altri che si dilettano nel crearli,<br>
ed altri ancora che ne godono<br>
in questa esistenza<br>
o in qualche altra,<br>
non vanno al di là<br>
dell’errare di nascita in nascita.<br>
Comprendendo il pericolo<br>
nei piaceri dei sensi, il saggio<br>
abbandoni ogni desiderio dei sensi,<br>
sia quelli umani<br>
sia quelli divini.<br>
Avendo reciso il desiderio<br>
per le forme care e piacevoli<br>
così difficili da trascendere,<br>
avendo, senza residuo,<br>
compreso la sofferenza,<br>
essi sono, senza residuo,<br>
completamente liberati.<br>
Essi, i saggi, con la acuta saggezza<br>
la nobile visione,<br>
la perfetta conoscenza,<br>
conoscendo per esperienza diretta<br>
la distruzione della nascita,<br>
non vanno incontro a future rinascite.</p>
</blockquote>
<footer>
<p>Traduzione in Inglese dalla versione Pāli di <span class='author'>Thanissaro Bhikkhu</span></p>
<p>Copyright © 2001 Thanissaro Bhikkhu.</p>
<p>Access to Insight edition © 2001</p>
<p>Tradotto in italiano da <span class='author'>Enzo Alfano</span>.</p>
<p>La diffusione dei testi tradotti è consentita in qualsiasi modo tranne che a fini di lucro.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
