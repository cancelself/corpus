<!DOCTYPE html>
<html>
<head>
<meta charset='UTF-8'>
<meta name='author' content='Enzo Alfano'>
<title></title>
</head>
<body>
<article id='sn47.10' lang='it'>
<header>
<ul>
<li class='division' lang='pli' translate='no'>Saṁyutta Nikāya</li>
<li lang='pli' translate='no'>Bhikkhunupassaya Sutta</li>
</ul>
<h1>47.10. Sulla meditazione diretta e non diretta [estratto]</h1>
</header>
<p>Il Venerabile Ananda alzatosi di mattina presto, dopo aver preso mantello e scodella, si recò in una dimora di monache, dove si sedette al posto preparato. Alcune monache si avvicinarono al Ven. Ananda, e dopo averlo salutato, si sedettero ad un lato. Appena sedute, si rivolsero al Ven. Ananda: “In questo luogo vi sono, Ven. Ananda, alcune monache che dimorano saldamente con la mente sui quattro fondamenti della presenza mentale. La loro conoscenza si sviluppa e cresce gradualmente.”</p>
<p>“E’ così, sorelle, è così!—rispose il Ven. Ananda. “Qualsiasi monaca o monaco che dimori saldamente con la mente sui quattro fondamenti della presenza mentale, svilupperà gradualmente la propria conoscenza.”</p>
<p>[<i>Più tardi il Ven. Ananda riferisce il tutto al Buddha:</i>]</p>
<p>“Ananda, un monaco dimora contemplando il corpo sul corpo [<i>questi passaggi sono ripetuti per gli altri tre fondamenti: le sensazioni sulle sensazioni, la mente sulla mente, gli oggetti mentali sugli oggetti mentali</i>]—vigile, attento e risoluto—abbandonando l’infelicità che deriva dal desiderare le cose del mondo. E per colui che dimora contemplando il corpo sul corpo, un oggetto del corpo [come sopra] nasce, o una sofferenza del corpo, o una indolenza della mente, che porta la mente a distrarsi. Allora il monaco dovrebbe dirigere la propria mente verso un’immagine appagante. Quando la mente è rivolta verso un’immagine appagante, sorge la felicità. Da questa felicità, nasce la gioia. Con la mente appagata, il corpo si rilassa. Un corpo rilassato porta serenità, e la mente di colui che è sereno rimane concentrata. Allora egli contempla: “E’ stato raggiunto lo scopo per cui ho diretto la mente. Adesso posso abbandonare (l’immagine appagante).” Così abbandona l’immagine appagante, e non rivolge più la mente su di essa. Egli sa: “Non sto né contemplando né riflettendo su qualcosa. Mentalmente presente, sono contento.” Questa è la meditazione diretta.</p>
<p>E cos’è la meditazione non diretta? Non dirigendo la mente verso l’esterno, un monaco sa: “La mia mente non è diretta all’esterno.” Egli sa: “Non contemplo né il prima né il dopo; libero, immobile.” Egli sa: “Io dimoro osservando il corpo sul corpo—vigile, ardente e risoluto—e sono contento.” Questa è la meditazione non diretta.</p>
<p>Così, Ananda, ho insegnato la meditazione diretta e la meditazione non diretta. Ciò che deve fare un maestro per il benessere dei suoi discepoli, mosso da compassione così è stato fatto da me. Qui ci sono alberi. Qui ci sono luoghi solitari. Andate e meditate. Non siate pigri. Altrimenti in futuro riserberete rimorso. Questo è il mio insegnamento per voi.</p>
<footer>
<p>Traduzione in Inglese dalla versione Pāli</p>
di <span class='author'>Andrew Olendzski</span>
<p>PTS: S v 154 / CDB ii 1638</p>
<p>Copyright © 2005 Andrew Olendzski</p>
<p>Access to Insight edition © 2005</p>
<p>La diffusione dei testi tradotti è consentita in qualsiasi modo tranne che a fini di lucro.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
