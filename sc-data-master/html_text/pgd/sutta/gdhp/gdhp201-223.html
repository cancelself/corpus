<!DOCTYPE html>
<html>
<head>
<meta charset='UTF-8'>
<meta name='author' content='John Brough'>
<title></title>
</head>
<body>
<article id='gdhp201-223' lang='pgd'>
<header>
<ul>
<li class='division'>Gāndhārī Dharmapada</li>
</ul>
<h1>13. yamaka vagga</h1>
</header>
<blockquote class='gatha'>
<p><a class='ref jb' id='jb201' href='#jb201' data-uid='gdhp201'>Brough 201' data-uid='gdhp201</a>maṇopuvagama dhama<br>
maṇośeṭha maṇojava<br>
maṇasa hi praduṭheṇa<br>
bhaṣadi <span class='add'>va</span> karodi va<br>
tado ṇa duhu amedi<br>
cako va vahaṇe pathi ◦</p>
<p><a class='ref jb' id='jb202' href='#jb202' data-uid='gdhp202'>Brough 202' data-uid='gdhp202</a>maṇopuvagama dhama<br>
maṇośeṭha maṇojava<br>
maṇasa hi prasaneṇa<br>
bhaṣadi va karodi va<br>
tado ṇa suhu amedi<br>
chaya va aṇukamiṇi ◦</p>
<p><a class='ref jb' id='jb203' href='#jb203' data-uid='gdhp203'>Brough 203' data-uid='gdhp203</a>pava ma kada di śoyadi<br>
bhuyu śoyadi drugadi gado<br>
so śoyadi so vihañadi<br>
diṣpa kamu kiliṭha atvaṇo ◦</p>
<p><a class='ref jb' id='jb204' href='#jb204' data-uid='gdhp204'>Brough 204' data-uid='gdhp204</a>puña ma kida di nanadi<br>
bhuyu nanadi sugadi gado<br>
so nanadi so pramodadi<br>
diṣpa kamu viśudhu atvaṇo ◦</p>
<p><a class='ref jb' id='jb205' href='#jb205' data-uid='gdhp205'>Brough 205' data-uid='gdhp205</a>idha śoyadi preca śoyadi<br>
pavakamu duhayatra śoyadi<br>
so śoyadi so vihañadi<br>
diṣpa kamu kiliṭha atvaṇo ◦</p>
<p><a class='ref jb' id='jb206' href='#jb206' data-uid='gdhp206'>Brough 206' data-uid='gdhp206</a>idha nanadi preca nanadi<br>
puñakamo duhayatra nanadi<br>
so nanadi so pramodadi<br>
diṣpa kamu viśudhu atvaṇo ◦</p>
<p><a class='ref jb' id='jb207' href='#jb207' data-uid='gdhp207'>Brough 207' data-uid='gdhp207</a>pava ja puruṣu kuya<br>
na ṇa kuya puṇapuṇu<br>
na tasa chana kuvia<br>
dukhu pavasa ayayu ◦</p>
<p><a class='ref jb' id='jb208' href='#jb208' data-uid='gdhp208'>Brough 208' data-uid='gdhp208</a>puña ca puruṣu kuya<br>
kuya yo ṇa puṇapuṇu<br>
athatha chana korvia<br>
sukhu puñasa ucayu ◦</p>
<p><a class='ref jb' id='jb209' href='#jb209' data-uid='gdhp209'>Brough 209' data-uid='gdhp209</a>na apu mañea pavasa<br>
na me ta akamiṣadi<br>
udabinunivadeṇa<br>
udakubho va puyadi<br>
puyadi balu paveṇa<br>
stukastoka bi ayaro ◦</p>
<p><a class='ref jb' id='jb210' href='#jb210' data-uid='gdhp210'>Brough 210' data-uid='gdhp210</a>na apu mañea puñasa<br>
na me ta akamiṣadi<br>
udabinunivadeṇa<br>
udakubho va puyadi<br>
puyadi dhiru puñeṇa<br>
stokastuka bi ayaru ◦</p>
<p><a class='ref jb' id='jb211' href='#jb211' data-uid='gdhp211'>Brough 211' data-uid='gdhp211</a>kayakamu vayikamu<br>
maṇokama ca pavaka<br>
asevaïti drupañu<br>
niraeṣu vavajadi ◦</p>
<p><a class='ref jb' id='jb212' href='#jb212' data-uid='gdhp212'>Brough 212' data-uid='gdhp212</a>kayakamu vayikamu<br>
maṇokama ca bhadaka<br>
asevaïti sapraño<br>
sukadiṣu vavajadi ◦</p>
<p><a class='ref jb' id='jb213' href='#jb213' data-uid='gdhp213'>Brough 213' data-uid='gdhp213</a>asari saravadiṇo<br>
sari asaradaśiṇo<br>
te sara nadhikachadi<br>
michasagapagoyara ◦</p>
<p><a class='ref jb' id='jb214' href='#jb214' data-uid='gdhp214'>Brough 214' data-uid='gdhp214</a>sara du saradu ñatva<br>
asara ji asarado<br>
te sara adhikachadi<br>
samesagapagoyara ◦</p>
<p><a class='ref jb' id='jb215' href='#jb215' data-uid='gdhp215'>Brough 215' data-uid='gdhp215</a>śaru yadha drugahido<br>
hasta aṇuvikatadi<br>
ṣamaña droparamuṭho<br>
niraya uvakaḍhadi ◦</p>
<p><a class='ref jb' id='jb216' href='#jb216' data-uid='gdhp216'>Brough 216' data-uid='gdhp216</a>śaru yadha sugahido<br>
hasta naṇuvikatadi<br>
ṣamaña suparamuṭho<br>
sukadiṣu vakaḍhadi ◦</p>
<p><a class='ref jb' id='jb217' href='#jb217' data-uid='gdhp217'>Brough 217' data-uid='gdhp217</a>śuhaṇupaśi viharadu<br>
idrieṣu asavudu<br>
bhoyaṇasa amatraño<br>
kusidu hiṇaviryava<br>
ta gu prasahadi raku<br>
vadu rakhkṣa ba drubala ◦</p>
<p><a class='ref jb' id='jb218' href='#jb218' data-uid='gdhp218'>Brough 218' data-uid='gdhp218</a>aśuhaṇupaśi viharadu<br>
idrieṣu sisavudu<br>
bhoyaṇasa ya matraño<br>
ṣadhu aradhaviryava<br>
ta gu na prasahadi raku<br>
vadu śela va parvada ◦</p>
<p><a class='ref jb' id='jb219' href='#jb219' data-uid='gdhp219'>Brough 219' data-uid='gdhp219</a>yadha akara druchana<br>
vuṭhi samadibhinadi<br>
emu arakṣida cata<br>
raku samadibhinadi ◦</p>
<p><a class='ref jb' id='jb220' href='#jb220' data-uid='gdhp220'>Brough 220' data-uid='gdhp220</a>yadha akara suchana<br>
vuṭhi na samadibhinadi<br>
emu surakṣida cita<br>
raku na samadibhinadi ◦</p>
<p><a class='ref jb' id='jb221' href='#jb221' data-uid='gdhp221'>Brough 221' data-uid='gdhp221</a>sujivu ahirieṇa<br>
kayaśuriṇa dhakṣiṇa<br>
prakhaṇiṇo prakabhiṇa<br>
sagiliṭheṇa jaduṇa ◦</p>
<p><a class='ref jb' id='jb222' href='#jb222' data-uid='gdhp222'>Brough 222' data-uid='gdhp222</a>hirimada du drujivu<br>
nica śuyigameṣiṇo<br>
aliṇeṇa aprakabhiṇa<br>
śudhayiveṇa jaduṇa ❉</p>
<p><a class='ref jb' id='jb223' href='#jb223' data-uid='gdhp223'>Brough 223' data-uid='gdhp223</a>brama i bhikhu tasiṇa i pavu<br>
araha mageṇa ya apramadu<br>
cita ji balu adha va jara i<br>
suheṇa theru yamaeṇa treḍaśa</p>
</blockquote>
<footer>
<p><cite class='book' translate='no'>Gāndhārī Dharmapada</cite></p>
<p>Sources: Baums 2014.4, John Brough, London 1962. (London Oriental Series, 7.)</p>
<p>Original text can be found at the <a href='https://gandhari.org/a_manuscript.php?catid=CKM0077'>Gandhari.org Catalog</a>.</p>
<p>Main site: <a href='https://gandhari.org/'>Gandhari.org</a>.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
