<!DOCTYPE html>
<html>
<head>
<meta charset='UTF-8'>
<meta name='author' content='Zbigniew Becker'>
<title></title>
</head>
<body>
<article id='dhp44-59' lang='pl'>
<header>
<ul>
<li>Ścieżka Prawdy Buddy</li>
</ul>
<h1 class='sutta'>Kwiaty</h1>
</header>
<blockquote class="gatha">
<p><a class='ref sc' id='sc44' href='#sc44' data-uid='dhp44'>SC 44</a>Kto przezwycięży ziemię, światy cierpienia i sferę ludzi i bogów? Kto doskonale urzeczywistni tę jasno wytłumaczoną ścieżkę mądrości, tak jak mistrz układania kwiatów doskonali swe kwietne kompozycje?</p>
<p><a class='ref sc' id='sc45' href='#sc45' data-uid='dhp45'>SC 45</a>Ten, kto wytęża się na ścieżce, przezwycięży tę ziemię, te światy cierpienia i tę sferę ludzi i bogów. Ten, kto wytęża się na ścieżce mądrości, doprowadzi ją do doskonałości, tak jak mistrz układania kwiatów doskonali swe kwietne kompozycje.</p>
<p><a class='ref sc' id='sc46' href='#sc46' data-uid='dhp46'>SC 46</a>Widząc, iż to ciało jest niczym piana na grzbiecie fali, przeniknąwszy jego złudną naturę i wyrwawszy zakończone kwiatami (żądz zmysłowych) strzały Mary, idź tam, gdzie cię już nie dojrzy Król Śmierci!</p>
<p><a class='ref sc' id='sc47' href='#sc47' data-uid='dhp47'>SC 47</a>Tak jak potężna powódź porywa uśpioną wioskę, tak śmierć zabiera człowieka o rozbieganym umyśle, który jedynie zrywa kwiaty (rozkoszy).</p>
<p><a class='ref sc' id='sc48' href='#sc48' data-uid='dhp48'>SC 48</a>Wielki Niszczyciel zapanowuje nad człowiekiem o rozbieganym umyśle, zrywającym jedynie kwiaty (rozkoszy), nienasyconym w zmysłowych żądzach.</p>
<p><a class='ref sc' id='sc49' href='#sc49' data-uid='dhp49'>SC 49</a>Tak jak pszczoła zbiera miód z kwiatu, nie niszcząc ani jego barwy, ani zapachu, tak mędrzec obchodzi wioskę prosząc o ofiary.</p>
<p><a class='ref sc' id='sc50' href='#sc50' data-uid='dhp50'>SC 50</a>Niech nikt nie wynajduje błędów u innych; niech nie wypatruje zaniedbań i złych postępków u innych. Niech widzi swe własne czyny—co zrobił a czego nie uczynił.</p>
<p><a class='ref sc' id='sc51' href='#sc51' data-uid='dhp51'>SC 51</a>Niczym piękny kwiat, pełen barw, lecz pozbawiony zapachu—tak bezowocne są piękne słowa kogoś, kto nie postępuje zgodnie z nimi.</p>
<p><a class='ref sc' id='sc52' href='#sc52' data-uid='dhp52'>SC 52</a>Niczym piękny kwiat, pełen barw i zapachu—tak owocne są piękne słowa kogoś, kto zgodnie z nimi postępuje.</p>
<p><a class='ref sc' id='sc53' href='#sc53' data-uid='dhp53'>SC 53</a>Tak jak z wielkiej sterty kwiatów można zrobić wiele girland, tak też ten, kto urodził się śmiertelnym, winien dokonać wielu dobrych czynów.</p>
<p><a class='ref sc' id='sc54' href='#sc54' data-uid='dhp54'>SC 54</a>Pod wiatr nie popłynie słodki zapach kwiatów, aromat drzewa sandałowego, tagary czy jaśminu. Lecz aromat tego, co cnotliwe, popłynie nawet pod wiatr. Człowiek cnotliwy prawdziwie nasyca wszystkie kierunki aromatem swej prawości.</p>
<p><a class='ref sc' id='sc55' href='#sc55' data-uid='dhp55'>SC 55</a>Z wszystkich wonnych zapachów—sandału, tagary, błękitnego lotosu i jaśminu—aromat cnoty jest najsłodszy.</p>
<p><a class='ref sc' id='sc56' href='#sc56' data-uid='dhp56'>SC 56</a>Delikatny jest zapach tagary i sandału, lecz aromat tego, co cnotliwe jest najwspanialszy, roznosząc się nawet wśród bogów.</p>
<p><a class='ref sc' id='sc57' href='#sc57' data-uid='dhp57'>SC 57</a>Mara nigdy nie odkryje ścieżek kogoś prawdziwie cnotliwego, kto trwa w czujności i jest wyzwolony poprzez doskonałą wiedzę.</p>
<p><a class='ref sc' id='sc58' href='#sc58' data-uid='dhp58'>SC 58</a>Na stercie śmieci w przydrożnym rowie zakwita lotos, pachnący i radujący oczy.</p>
<p><a class='ref sc' id='sc59' href='#sc59' data-uid='dhp59'>SC 59</a>Podobnie wśród masy zaślepionych śmiertelników rozbłyskuje blaskiem wspaniałej mądrości uczeń Doskonale Oświeconego.</p>
</blockquote>
<footer>
<p>Tłumaczenie: <span class='author'>Zbigniew Becker</span></p>
<p>Publikacja niniejsza nie jest chroniona prawem autorskim. Możliwym jest swobodne kopiowanie i wykorzystywanie dowolnych jej fragmentów za przytoczeniem źródła. Wydawcy proszą jedynie o powiadomienie ich o takim fakcie.</p>
<p>Oryginał można znaleźć na tej stronie: <a href="http://www.accesstoinsight.org/tipitaka/kn/dhp/dhp.intro.budd.html#intro" target="_blank">www.accesstoinsight.org</a></p>
<p>Oryginał tłumaczenia: <a href="http://mahajana.net/mb3s/publikacje/dhammapada/dhammapada.html" target="_blank">http://mahajana.net/mb3s/publikacje/dhammapada/dhammapada.html</a></p>
<p>Źródło: © 1985 Buddhist Publication Society</p>
<p>Access to Insight edition © 1996</p>
<p>Redakcja portalu tłumaczeń buddyjskich: <a href="http://SASANA.PL/" target="_blank">sasana.pl</a></p>
<p>Misja Buddyjska „Trzy Schronienia” w Polsce ul. Śląska 12/12, 70-432 Szczecin, tel./fax 880 289</p>
<p>Prepared for SuttaCentral by <span class='editor'>Piotr Jagodziński</span>.</p>
</footer>
</article>
</body>
</html>
