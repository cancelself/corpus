<!DOCTYPE html>
<html>
<head>
<meta charset='UTF-8'>
<meta name='author' content='Ven. Nilwakke Somananda Thera'>
<title></title>
</head>
<body>
<article id='dhp320-333' lang='ta'>
<header>
<ul>
<li class='division'>தம்மபதம்</li>
</ul>
<h1>23. நாக வர்க்கம-யானைகள்</h1>
</header>
<p><a class='ref sc' id='sc320' href='#sc320' data-uid='dhp320'>SC 320</a><a class='ref nst' id='nst320' href='#nst320'>Nst 320</a>யானையானது, போர்க்களத்திலே எய்யப்பட்ட அம்பை எவ்வாறு தாங்கிக் கொள்கிறதோ அதுபோல, நிந்தையான சொற்களை நான் பொறுத்துக் கொள்வேன். ஏனென்றால், உலகத்திலே தீயவர்கள் அதிகமாக இருக்கிறார்கள்.</p>
<p><a class='ref sc' id='sc321' href='#sc321' data-uid='dhp321'>SC 321</a><a class='ref nst' id='nst321' href='#nst321'>Nst 321</a>பழகிய யானை ஊர்வலத்தில் கொண்டு போகப் படுகிறது. பழகிய யானையை அரசர் ஊர்ந்து செல்கிறார்கள். தம்மை நல்வழியில் பழக்கிப் பிறர் கூறுகிற நிந்தனைகளைப் பொறுத்துக் கொள்கிறவர்கள், மக்களில் மேலானவர்கள்.</p>
<p><a class='ref sc' id='sc322' href='#sc322' data-uid='dhp322'>SC 322</a><a class='ref nst' id='nst322-323' href='#nst322-323'>Nst 322-323</a>பழகிய குதிரை நல்லது; அது போன்று பழகிய சிந்து தேசத்துக் குதிரை சிறந்தது. அதுபோலவே, பழக்கப்பட்ட குஞ்சர யானையும் கொம்பன் யானையும் மேலானவை. ஆனால் தன்னைத் தானே அடக்கி ஆளப் பழகியவன் இவை எல்லாவற்றிலும் மேலானவன்.</p>
<p><a class='ref sc' id='sc323' href='#sc323' data-uid='dhp323'>SC 323</a>தம்மைத்தாமே அடக்கப் பழகி மனத்தை நல்வழியில் செலுத்துவதனாலே அடக்கமுள்ள ஞானிகள் நிர்வாண மோக்ஷத்திற்குப் போவது போல, இத்தகைய ஊர்திகளில் ஏறிக்கொண்டு ஒருவரும் நிர்வாண மோக்ஷத்திற்குக் போக முடியாது.</p>
<p><a class='ref sc' id='sc324' href='#sc324' data-uid='dhp324'>SC 324</a><a class='ref nst' id='nst324' href='#nst324'>Nst 324</a>அடக்கிப் பழக்கி ஆளமுடியாத தனபாலகன் என்னும் பெயருள்ள யானையானது, பிடிக்கப்பட்ட பொழுது, கவளத்தை உண்ணாமல் தான் இருந்த காட்டுக்குச் செல்ல ஏங்குகிறது.</p>
<p><a class='ref sc' id='sc325' href='#sc325' data-uid='dhp325'>SC 325</a><a class='ref nst' id='nst325' href='#nst325'>Nst 325</a>சோம்பலும் பெருந்தீனியும் உறக்கமும் உடையவராய், பன்றிகள் சேற்றில் புரள்வது போல இப்புறமும் அப்புறமும் புரண்டு கொண்டிருக்கிற மூடர்கள், மீண்டும் மீண்டும் பிறந்து கொண்டே இருக்கிறார்கள்.</p>
<p><a class='ref sc' id='sc326' href='#sc326' data-uid='dhp326'>SC 326</a><a class='ref nst' id='nst326' href='#nst326'>Nst 326</a>இந்த மனமானது முன்பு, தன் விருப்பம் போலக் கண்டபடி எல்லாம் அலைந்து திரிந்து கொண்டிருந்தது. யானைப்பாகன், மதமுள்ள யானைய அடக்கிப் பழக்குவது போல, இன்று என் மனத்தை அடக்கிப் பழக்குவேன்.</p>
<p><a class='ref sc' id='sc327' href='#sc327' data-uid='dhp327'>SC 327</a><a class='ref nst' id='nst327' href='#nst327'>Nst 327</a>விழிப்பாக இரு. உன் மனத்தை நன்றாகக் காத்துக் கொள். சேற்றில் அகப்பட்ட யானை அதிலிருந்து முயன்று வெளிவருவது போல, துக்கங்களிலிருந்து உன்னை வெளியேற்றிக் கொள்.</p>
<p><a class='ref sc' id='sc328' href='#sc328' data-uid='dhp328'>SC 328</a><a class='ref nst' id='nst328-330' href='#nst328-330'>Nst 328-330</a>நல்லொழுக்கமும் நல்லறிவும் உடையவராய்த் தீமைகளைவிட்ட அறிஞர் கிடைப்பாரானால், அவரிடம் அன்புடனும் அக்கரையுடனும் நட்புக் கொண்டு பழகு.</p>
<p><a class='ref sc' id='sc329' href='#sc329' data-uid='dhp329'>SC 329</a>நல்லொழுக்கமும் நல்லறிவும் உடைய ஒருவரைத் தோழராகப் பெறமுடியாவிட்டால், மாதங்கம் என்னும் யானை, தன்னந்தனியே காட்டில் வாழ்வது போலவும், பகைவர்களிடம் தன் தேசத்தை விட்டுவிட்டுத் தன்னந்தனியே வாழ்கிற அரசனைப் போலவும், நீ தனியே வாழ்வாயாக.</p>
<p><a class='ref sc' id='sc330' href='#sc330' data-uid='dhp330'>SC 330</a>தன்னந்தனியே வாழ்வது நல்லது. மூடர்களின் நட்பு கூடாது. பாவம் செய்யாமல், கவலை யற்றவராய், காட்டில் வாழும் மாதங்கம் என்னும் யானையைப் போன்று தன்னந் தனியே வாழ்வாயாக.</p>
<p><a class='ref sc' id='sc331' href='#sc331' data-uid='dhp331'>SC 331</a><a class='ref nst' id='nst331-333' href='#nst331-333'>Nst 331-333</a>துன்பம் அடைந்த காலத்தில் உதவிபுரியும் நண்பர்களைப் பெறுவது மகிழ்ச்சிக்குரியது.</p>
<p>உள்ளதைக் கொண்டு திருப்தி அடைவது மகிழ்ச்சிக்குரியது. இறக்கும் போது புண்ணியம் உடன் வருவது மகிழ்ச்சிக்குரியது. துக்கத்தை நீக்குவது மகிழ்ச்சிக்குரியது.</p>
<p><a class='ref sc' id='sc332' href='#sc332' data-uid='dhp332'>SC 332</a>இவ்வுலகத்தில் தாயை வணங்குவது மகிழ்ச்சிக்குரியது. பின்னர் தந்தையை வணங்குவது மகிழ்ச்சிக்குரியது. உலகத்திலே துறவிகளை வணங்குவது மகிழ்ச்சிக்குரியது. அதுபோன்று, பேரறிஞராகிய ஞானிகளை வணங்குவது மகிழ்ச்சிக்குரியது.</p>
<p><a class='ref sc' id='sc333' href='#sc333' data-uid='dhp333'>SC 333</a>முதுமைப் பருவம் வருவதற்கு முன்பே சீலத்தைக் கடைப்பிடிப்பது மகிழ்ச்சிக்குரியது.</p>
<p>தர்மத்தில் உறுதியான நம்பிக்கையோடு இருப்பது மகிழ்ச்சிக்குரியது. அறிவை வளர்ப்பது மகிழ்ச்சிக்குரியது. பாவத்தை விலக்குவது மகிழ்ச்சிக்குரியது.</p>
<footer>
<p>Translated by: <span class='author'>Ven. Nilwakke Somananda Thera</span></p>
<p>Mahabodhi Society Temple, Chennai, India</p>
<p>Original translations taken from the website: <a href='http://bautham.net/dhammapadam'>http://bautham.net/dhammapadam</a>.</p>
<p>For free distribution to be obtained from: <a href='http://www.budaedu.org/'>http://www.budaedu.org/</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
