<!DOCTYPE html>
<html>
<head>
<meta charset='UTF-8'>
<meta name='author' content='Ven. Nilwakke Somananda Thera'>
<title></title>
</head>
<body>
<article id='dhp273-289' lang='ta'>
<header>
<ul>
<li class='division'>தம்மபதம்</li>
</ul>
<h1>20. மார்க்க வர்க்கம-பாதை</h1>
</header>
<p><a class='ref sc' id='sc273' href='#sc273' data-uid='dhp273'>SC 273</a><a class='ref nst' id='nst273' href='#nst273'>Nst 273</a>எல்லா மார்க்கங்களைவிட அட்டாங்க மார்க்கம் மேன்மையானது. வாய்மைகளிலெல்லாம் நான்கு வாய்மைகளே மேலானவை. தர்மங்களிலெல்லாம் ஆசையற்ற (நிர்வாண) தர்மம் மேலானது. மனிதர்களில் எல்லாம் (ஞானக்) கண்ணுள்ளவர் (புத்தர்) மேலானவர்.</p>
<p><a class='ref sc' id='sc274' href='#sc274' data-uid='dhp274'>SC 274</a><a class='ref nst' id='nst274-276' href='#nst274-276'>Nst 274-276</a>நற்சாட்சி பெறுவதற்கு இதுவே சிறந்த மார்க்கம்; வேறு மார்க்கம் இல்லை. இந்த மார்க்கத்தைப் பின்பற்றி நடப்பாயாக. ஏனென்றால் இது மாரனைத் திகைக்கச் செய்கிறது.</p>
<p><a class='ref sc' id='sc275' href='#sc275' data-uid='dhp275'>SC 275</a>இந்த வழியில் நீ நடப்பதனாலே நீ துக்கத்தை நீக்கலாம். அம்பு போன்ற கூர்மையான துன்பங் களை அகற்றுவதற்கு இந்த வழியைக் காட்டினேன்.</p>
<p><a class='ref sc' id='sc276' href='#sc276' data-uid='dhp276'>SC 276</a>நீயே ஊக்கத்தோடு முயற்சி செய்ய வேண்டும். புத்தர்கள் வழியை மட்டும் காட்டுவார்கள். இதை மனத்தில் பதிய வைத்து இதன்படி நடக்கிறவர்கள், தீயவனான மாரனுடைய தளை யிலிருந்து நீங்குகிறார்கள்.</p>
<p><a class='ref sc' id='sc277' href='#sc277' data-uid='dhp277'>SC 277</a><a class='ref nst' id='nst277-279' href='#nst277-279'>Nst 277-279</a>சம்ஸ்காரங்கள் எல்லாம் அழிந்து போகிறவை என்பதைக் கண்டு உணர்ந்து, துக்கத்தை வெறுக்கிறவர்களுக்கு இதுவே சுத்தமான வழியாகும்.</p>
<p><a class='ref sc' id='sc278' href='#sc278' data-uid='dhp278'>SC 278</a>சம்ஸ்காரப் பொருள்களெல்லாம் துக்கந்தருவன என்பதை ஞானத்தினால் உணர்ந்து, துக்கத்தை வெறுக்கிறவர்களுக்கு இதுவே சுத்தமான மார்க்கமாகும்.</p>
<p><a class='ref sc' id='sc279' href='#sc279' data-uid='dhp279'>SC 279</a>எல்லாப் பொருள்களும் அனாத்மம் என்பதை ஞானத்தினால் உணர்ந்து, துக்கத்தை வெறுக்கிறவர்களுக்கு இதுவே சுத்தமான மார்க்கமாகும்.</p>
<p><a class='ref sc' id='sc280' href='#sc280' data-uid='dhp280'>SC 280</a><a class='ref nst' id='nst280' href='#nst280'>Nst 280</a>இளமையும் வலிவும் உடையவனாக இருந்தும், சோம்பலாகவும் அசட்டையாகவும் முயற்சி இல்லாமலும் இருக்கிற மந்த புத்தியுள்ள சோம்பேறி, அறிவு வழியைக் காணமாட்டான்.</p>
<p><a class='ref sc' id='sc281' href='#sc281' data-uid='dhp281'>SC 281</a><a class='ref nst' id='nst281' href='#nst281'>Nst 281</a>மொழி(பேச்சு)யினால் உண்டாகும் குற்றங்களை நீக்கி, மனத்தை அடக்கி, உடம்பினாலும் தீய செயல்களைச் செய்யாதிருப்பாயாக. மனமொழி மெய்களாகிய இம்மூன்றினாலும் உண்டாகும் தீமைகளை நீக்கி மேலோர் காட்டிய நல்வழியில் செல்க.</p>
<p><a class='ref sc' id='sc282' href='#sc282' data-uid='dhp282'>SC 282</a><a class='ref nst' id='nst282' href='#nst282'>Nst 282</a>மனத்தை ஒரு நிலைப்படுத்துவதனாலே (யோகத்தினாலே) ஞானத்தைப் பெறலாம்.</p>
<p>மனத்தை ஒரு நிலைப்படுத்தா விட்டால் ஞானத்தைப் பெற முடியாது. ஊதியம் தருவதும் ஊதியம் தராததுமான இந்த இரண்டு வழிகளையும் தெரிந்து ஞானம் வளர்கிற வழியில் நடப்பாயாக.</p>
<p><a class='ref sc' id='sc283' href='#sc283' data-uid='dhp283'>SC 283</a><a class='ref nst' id='nst283-285' href='#nst283-285'>Nst 283-285</a>பிக்குகளே! ஒரு மரத்தை மட்டும் வெட்டி வீழ்த்தாதீர்கள். (ஆசையாகிய) காடுமுழுவதையும் வெட்டித் தள்ளுங்கள். ஆசையாகிய காட்டிலிருந்து ஆபத்து உண்டாகிறது. ஆகவே, காடு முழுவதையும் புதர்களோடு வெட்டிக் காட்டை ஒழியுங்கள்.</p>
<p><a class='ref sc' id='sc284' href='#sc284' data-uid='dhp284'>SC 284</a>ஏனென்றால், மங்கையரைப்பற்றிய ஆசை சிறியதாக இருந்தாலும் அது அழிக்கப்படாமல் இருக்குமானால், பாலுண்டு வளரும் கன்றைப்போல அது வளர்ந்துவிடும்.</p>
<p><a class='ref sc' id='sc285' href='#sc285' data-uid='dhp285'>SC 285</a>தாமரையை நீரிலிருந்து அறுப்பது போல, ஆசையை உன் கையினாலே அறுப்பாயாக.</p>
<p>சுகதரால் போதிக்கப்பட்ட நிர்வாண மோக்ஷமாகிய சாந்த வழியில் செல்வாயாக.</p>
<p><a class='ref sc' id='sc286' href='#sc286' data-uid='dhp286'>SC 286</a><a class='ref nst' id='nst286-287' href='#nst286-287'>Nst 286-287</a>"கார்காலத்தில் இங்கே தங்குவேன், குளிர் காலத்திலும் வேனிற்காலத்திலும் இங்கிங்கே வசிப்பேன்" என்று மூடர்கள் சிந்தித்துக் கொண்டு துன்பங்களை உணர்கிறதில்லை.</p>
<p><a class='ref sc' id='sc287' href='#sc287' data-uid='dhp287'>SC 287</a>புத்திரர், பசு முதலிய சம்பத்துக்களில் ஒருவன் மகிழ்ச்சி கொண்டிருப்பானானால், தூங்கிக் கொண்டிருக்கிற போது கிராமத்தைப் பெரு வெள்ளம் அடித்துக் கொண்டு போவது போல, அவனைச் சாவு அடித்துக்கொண்டு போய்விடும்.</p>
<p><a class='ref sc' id='sc288' href='#sc288' data-uid='dhp288'>SC 288</a><a class='ref nst' id='nst288-289' href='#nst288-289'>Nst 288-289</a>சாவினால் (மரணத்தினால்) இழுத்துக் கொண்டு போகப்பட்டவர்களுக்கு மக்களாலும், தகப்பனாலும், சுற்றத்தினராலும் பாதுகாப்புக் கிடையாது. ஏனென்றால், உறவினரால் அவருக்குப் பாதுகாப்பு இல்லை.</p>
<p><a class='ref sc' id='sc289' href='#sc289' data-uid='dhp289'>SC 289</a>அறிவினால் தன்னை அடக்கியாள்கிற ஞானவான், இந்த உண்மையை அறிந்து, நிர்வாண மோக்ஷத்திற்குச் செல்லும் வழியை இப்போதே செம்மைப்படுத்த வேண்டும்.</p>
<footer>
<p>Translated by: <span class='author'>Ven. Nilwakke Somananda Thera</span></p>
<p>Mahabodhi Society Temple, Chennai, India</p>
<p>Original translations taken from the website: <a href='http://bautham.net/dhammapadam'>http://bautham.net/dhammapadam</a>.</p>
<p>For free distribution to be obtained from: <a href='http://www.budaedu.org/'>http://www.budaedu.org/</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
