<!DOCTYPE html>
<html>
<head>
<meta charset='UTF-8'>
<meta name='author' content='Ven. Nilwakke Somananda Thera'>
<title></title>
</head>
<body>
<article id='dhp256-272' lang='ta'>
<header>
<ul>
<li class='division'>தம்மபதம்</li>
</ul>
<h1>19. தம்மட்ட வர்க்கம-நீதிபதி</h1>
</header>
<p><a class='ref sc' id='sc256' href='#sc256' data-uid='dhp256'>SC 256</a><a class='ref nst' id='nst256-257' href='#nst256-257'>Nst 256-257</a><a class='ref sc' id='sc257' href='#sc257' data-uid='dhp257'>SC 257</a>வழக்கில் தீர்ப்பளிப்பதனாலேயே ஒருவர் நீதிபதியாகமாட்டார். பண்டிதரான ஒருவர் மெய்யையும் பொய்யையும் ஆராய்ந்து பார்த்து, யோசனையோடு பக்ஷபாதமில்லாமல் நேர்மையாகத் தீர்ப்பளிக்கிறார். தர்மத்தினால் போற்றப்படுகிற அந்த அறிஞர் பண்டிதர் எனப்படுவார்.</p>
<p><a class='ref sc' id='sc258' href='#sc258' data-uid='dhp258'>SC 258</a><a class='ref nst' id='nst258-259' href='#nst258-259'>Nst 258-259</a><a class='ref sc' id='sc259' href='#sc259' data-uid='dhp259'>SC 259</a>ஒருவர் அதிகமாகப் பேசுவதனாலேயே அறிஞர் ஆகமாட்டார். பொறுமையும் அன்பும் உடையவராய், அச்சமில்லாதவர் யாரோ அவரே, பண்டிதர் எனப்படுவார். ஒருவர் அதிகமாகப் பேசுகிறபடியினாலேயே தர்மத்தை அறிந்தவர் ஆகமாட்டார். தான் கேட்டது சிறிதளவாக இருந்தாலும் அதை மனத்தில் ஆழ்ந்து சிந்தித்துப் பதியவைத்து, அதை உறுதியாகப் பிடித்திருப்பவரே தர்மத்தை அறிந்தவர் ஆவார்.</p>
<p><a class='ref sc' id='sc260' href='#sc260' data-uid='dhp260'>SC 260</a><a class='ref nst' id='nst260-261' href='#nst260-261'>Nst 260-261</a>தன்னுடைய தலை மயிர் நரைத்துவிட்டதினாலேயே ஒருவர் தேரர் ஆகமாட்டார்.</p>
<p>அவருடைய வயதுமட்டும் முதிர்ந்து விட்டது. அவர் "வீணாக வளர்ந்தவர்" எனப்படுவார்.</p>
<p><a class='ref sc' id='sc261' href='#sc261' data-uid='dhp261'>SC 261</a>உண்மையும் நேர்மையும் அஹிம்சையும் அடக்கமும் உள்ளவர் யாரோ, அந்தக் குற்றமற்ற அறிஞர் உண்மையாகவே தேரர் என்னும் பெயருக்கு உரியவர் ஆவார்.</p>
<p><a class='ref sc' id='sc262' href='#sc262' data-uid='dhp262'>SC 262</a><a class='ref nst' id='nst262-263' href='#nst262-263'>Nst 262-263</a>பொறாமையும் வெறுப்பும் கபடமும் உள்ளவர்கள், அழகாக இருப்பதனாலேயோ அல்லத இனிமையாகப் பேசுவதனாலேயோ சாது ஆக மாட்டார்கள்.</p>
<p><a class='ref sc' id='sc263' href='#sc263' data-uid='dhp263'>SC 263</a>இவைகளையெல்லாம் யாரொருவர் வேரோடு பிடுங்கி எறிந்து விட்டாரோ, பகைமையை விட்டவர் யாரோ அந்த அறிஞரே சாது எனப்படுவார்.</p>
<p><a class='ref sc' id='sc264' href='#sc264' data-uid='dhp264'>SC 264</a><a class='ref nst' id='nst264-265' href='#nst264-265'>Nst 264-265</a>தான் மேற்கொண்ட (துறவுக்) கடைமையை விட்டு, பொய்யைப் பேசுகிற ஒருவர், தனது தலையை மழித்து விட்டதனாலேயே சமணர் (துறவி) ஆகமாட்டார். ஆசைகளையும் அவாவையும் விடாதவர் எப்படிச் சமணர் ஆவார்?</p>
<p><a class='ref sc' id='sc265' href='#sc265' data-uid='dhp265'>SC 265</a>சிறிதும் பெரிதும் ஆகிய எல்லாவிதமான பாவங்களையும் அடக்கினவர் யாரோ அவரே சமணர் (துறவி) ஆவார். ஏனென்றால், அவர் எல்லாப் பாவங்களையும் அடக்கியிருக்கிறார்.</p>
<p><a class='ref sc' id='sc266' href='#sc266' data-uid='dhp266'>SC 266</a><a class='ref nst' id='nst266-267' href='#nst266-267'>Nst 266-267</a>பிறரிடம் பிச்சை கேட்பதனாலேயே ஒருவர் பிக்கு ஆகமாட்டார். தர்ம மார்க்கத்திலிருந்து தவறி நடக்கிறவரும் பிக்கு ஆகமாட்டார்.</p>
<p><a class='ref sc' id='sc267' href='#sc267' data-uid='dhp267'>SC 267</a>புண்ணியம் பாவம் இரண்டினையும் விட்டுப் பிரமச்சரியங் காத்து, இவ்வுலகத்திலே தூய்மை யான வாழ்க்கை வாழ்கிறவர் யாரோ அவர் தான் பிக்கு என்று கூறப்படுகிறார்.</p>
<p><a class='ref sc' id='sc268' href='#sc268' data-uid='dhp268'>SC 268</a><a class='ref nst' id='nst268-269' href='#nst268-269'>Nst 268-269</a><a class='ref sc' id='sc269' href='#sc269' data-uid='dhp269'>SC 269</a>மூடத்தனமும் அறியாமையும் உள்ள ஒருவர் மெளன விரதம் பூண்டிருப்பதனாலேயே முனிவர் ஆகமாட்டார். அறிஞரான ஒருவர், தராசைத் தூக்கி நிறுத்தி எடை காண்பவர் போல, சீர்தூக்கிப் பார்த்து நல்லதை மட்டும் ஏற்றுக்கொண்டு, பாவங்களைத் தள்ளிவிடுகிறவர் யாரோ அவரே முனிவர் ஆவார். ஏனென்றால் இரண்டு உலகங்களையும் நிறுத்துப் பார்க் கிறவர் ஆகையினாலே அவர் முனிவர் எனப்படுவார்.</p>
<p><a class='ref sc' id='sc270' href='#sc270' data-uid='dhp270'>SC 270</a><a class='ref nst' id='nst270' href='#nst270'>Nst 270</a>உயிர்களை இம்சித்து வதை செய்கிறவர் ஆரியர் (உயர்ந்தவர்) ஆகமாட்டார். எல்லா உயிர்களிடத்திலும் அன்புள்ளவர் (அகிம்சையோடிருப்பவர்) ஆரியர் (மேலோர்) எனப்படுவர்.</p>
<p><a class='ref sc' id='sc271' href='#sc271' data-uid='dhp271'>SC 271</a><a class='ref nst' id='nst271-272' href='#nst271-272'>Nst 271-272</a><a class='ref sc' id='sc272' href='#sc272' data-uid='dhp272'>SC 272</a>சீலத்தினாலும், நல்லொழுக்கத்தினாலும், அதிகமாகக் கற்றதினாலும், சமாதி நிலையில் இருப்பதனாலும், அல்லது ஏகாந்த வாழ்க்கை வாழ்வதனாலும், "சாதாரண மக்கள் அடையாத துறவு இன்பத்தை நான் அடைந்தேன்" என்று அறிவதாலும் மாத்திரம், ஓ பிக்குகளே! சாந்தியடைய முடியாது. ஆஸவங்களை ஒழித்தால் தான் சாந்தியடைய முடியும்.</p>
<footer>
<p>Translated by: <span class='author'>Ven. Nilwakke Somananda Thera</span></p>
<p>Mahabodhi Society Temple, Chennai, India</p>
<p>Original translations taken from the website: <a href='http://bautham.net/dhammapadam'>http://bautham.net/dhammapadam</a>.</p>
<p>For free distribution to be obtained from: <a href='http://www.budaedu.org/'>http://www.budaedu.org/</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
