<!DOCTYPE html>
<html>
<head>
<meta charset='UTF-8'>
<meta name='author' content='Ven. Nilwakke Somananda Thera'>
<title></title>
</head>
<body>
<article id='dhp290-305' lang='ta'>
<header>
<ul>
<li class='division'>தம்மபதம்</li>
</ul>
<h1>21. பகிண்ணக வர்க்கம-தொகுப்பு</h1>
</header>
<p><a class='ref sc' id='sc290' href='#sc290' data-uid='dhp290'>SC 290</a><a class='ref nst' id='nst290' href='#nst290'>Nst 290</a>சிறு இன்பத்தை விடுவதனாலே, பெரிய இன்பத்தை அறிஞர் ஒருவர் காண்பாரானால், அப்பெரிய இன்பத்திற்காகச் சிறிய இன்பத்தைத் துறப்பாராக.</p>
<p><a class='ref sc' id='sc291' href='#sc291' data-uid='dhp291'>SC 291</a><a class='ref nst' id='nst291' href='#nst291'>Nst 291</a>தன் சொந்த இன்பத்தைக் கருதி பிறருக்குத் துன்பத்தை ஒருவர் உண்டாக்கினால், பகைமை என்கிற தளையில் அகப்பட்டு அப்பகைமையிலிருந்து விடுபடுகிறதில்லை.</p>
<p><a class='ref sc' id='sc292' href='#sc292' data-uid='dhp292'>SC 292</a><a class='ref nst' id='nst292-293' href='#nst292-293'>Nst 292-293</a>செய்ய வேண்டிய காரியத்தைச் செய்யாமல் விடுகிறார்கள். செய்யக்கூடாத காரியத்தைச் செய்கிறார்கள். இவ்வாறு அசட்டைத்தனமுள்ளவர்களின் ஆசவம் (ஆசை) பெருகுகிறது.</p>
<p><a class='ref sc' id='sc293' href='#sc293' data-uid='dhp293'>SC 293</a>சிந்தனை உள்ளவர்கள் உடம்பை நல்ல வழியிலே பழக்கிச் செய்ய வேண்டிய காரியங்களைச் செய்ய முயற்சியோடிருக்கிறார்கள். விழிப்பும் சிந்தனையும் உள்ள அவர்களின் ஆசவங்கள் அழிந்து போகின்றன.</p>
<p><a class='ref sc' id='sc294' href='#sc294' data-uid='dhp294'>SC 294</a><a class='ref nst' id='nst294-295' href='#nst294-295'>Nst 294-295</a>(ஆசையாகிய) தாயைக் கொன்று, (அகங்காரம்) என்கிற தந்தையைக் கொன்று, (பொறிகளும் புலன்களுமாகிய) வீரராகிய இரண்டு அரசர்களையும் வென்று. (பற்று அல்லது ஆசை) என்கிற அரசாட்சியை அழித்த பிராமணர் துக்கம் இல்லாமல் போகிறார்.</p>
<p><a class='ref sc' id='sc295' href='#sc295' data-uid='dhp295'>SC 295</a>தாயையும், தந்தையையும், குருமாராகிய இரண்டு அரசர்களையும் கொன்று ஐந்து தடை களையும் வென்று, (பிறவியை அறுத்து சாவாநிலையை அடைந்து) பிராமணர் துக்கம் இல்லாமல் போகிறார்.</p>
<p><a class='ref sc' id='sc296' href='#sc296' data-uid='dhp296'>SC 296</a><a class='ref nst' id='nst296-301' href='#nst296-301'>Nst 296-301</a>கோதமருடைய (புத்தருடைய) சீடர்கள், புத்தருடைய பெருமையை இரவும் பகலும் இடை விடாமல் சிந்தித்துக் கொண்டே முழு ஞானியாகிறார்கள்.</p>
<p><a class='ref sc' id='sc297' href='#sc297' data-uid='dhp297'>SC 297</a>கோதமருடைய சீடர்கள், தருமத்தினுடைய பெருமையை இரவும் பகலும் இடைவிடாமல் சிந்தித்துக் கொண்டே முழு ஞானியாகிறார்கள்.</p>
<p><a class='ref sc' id='sc298' href='#sc298' data-uid='dhp298'>SC 298</a>கோதமருடைய சீடர்கள் (பிக்ஷு), சங்கத்தினுடைய பெருமையை இரவும் பகலும் இடை விடாமல் சிந்தித்துக் கொண்டே முழு ஞானியாகிறார்கள்.</p>
<p><a class='ref sc' id='sc299' href='#sc299' data-uid='dhp299'>SC 299</a>கோதமருடைய சீடர்கள், உடம்பைப் பற்றி இரவும் பகலும் இடைவிடாமல் சிந்தித்துக் கொண்டே முழு ஞானியாகிறார்கள்.</p>
<p><a class='ref sc' id='sc300' href='#sc300' data-uid='dhp300'>SC 300</a>கோதமருடைய சீடர்கள், அகிம்சையை இரவும் பகலும் இடைவிடாமல் சிந்தித்துக் கொண்டே முழு ஞானியாகிறார்கள்.</p>
<p><a class='ref sc' id='sc301' href='#sc301' data-uid='dhp301'>SC 301</a>கோதமருடைய சீடர்கள், இரவும் பகலும் இடைவிடாமல் பாவனா தியானத்தில் இருந்து கொண்டே முழு ஞானியாகிறார்கள்.</p>
<p><a class='ref sc' id='sc302' href='#sc302' data-uid='dhp302'>SC 302</a><a class='ref nst' id='nst302' href='#nst302'>Nst 302</a>உலகத்தைத் துறப்பது கடினமானது. இல்லற வாழ்க்கை துன்பமானது. சரிசமானம் இல்லாத வரோடு பழகுவது துன்பமானது. திரிந்து உழல்வது துன்பமானது. ஆகையினாலே, (பிறப்பு இறப்பாகிய) பாதையில் திரிந்து துன்பத்தினால் தொடப்படாமல் இருப்பாயாக.</p>
<p><a class='ref sc' id='sc303' href='#sc303' data-uid='dhp303'>SC 303</a><a class='ref nst' id='nst303' href='#nst303'>Nst 303</a>சீலமும் ஞானமும் உடையவர், புகழும் செல்வமும் பெறுகிறார்கள். அவர்கள் எந்நாட்டிற்குச் சென்றாலும் எங்கே இருந்தாலும் அங்கங்கே மரியாதை பெறுகிறார்கள்.</p>
<p><a class='ref sc' id='sc304' href='#sc304' data-uid='dhp304'>SC 304</a><a class='ref nst' id='nst304' href='#nst304'>Nst 304</a>நல்லவர்கள் தூரத்தில் இருந்தாலும், இமய மலையைப் போன்று காணப்படுகிறார்கள். தீயவர், இருட்டில் எய்யப்பட்ட அம்புபோலக் காணப்படாமல் இருக்கிறார்கள்.</p>
<p><a class='ref sc' id='sc305' href='#sc305' data-uid='dhp305'>SC 305</a><a class='ref nst' id='nst305' href='#nst305'>Nst 305</a>தனியே இருந்து, தனியே அமர்ந்து, தனியே நடந்து, அடக்கமாயிருப்பவர்கள், காட்டிலேயும் இன்பத்தைக் காண்கிறார்கள்.</p>
<footer>
<p>Translated by: <span class='author'>Ven. Nilwakke Somananda Thera</span></p>
<p>Mahabodhi Society Temple, Chennai, India</p>
<p>Original translations taken from the website: <a href='http://bautham.net/dhammapadam'>http://bautham.net/dhammapadam</a>.</p>
<p>For free distribution to be obtained from: <a href='http://www.budaedu.org/'>http://www.budaedu.org/</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
