<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp2.2' lang='af'>
<header>
<ul>
<li class='division'>Sutta Nipāta 2.2</li>
</ul>
<h1>Verrotting</h1>
</header>
<blockquote class='gatha'>
<p><a class='ref jsk' id='jsk239' href='#jsk239'>JSK 239</a>‘Wie leef van wilde rys, groen bone, erte,<br>
blare, wortels en die vrugte van rankers<br>
volgens voorskrif verkry<br>
is nie genotsugtig nie en vertel nie leuens nie.</p>
<p><a class='ref jsk' id='jsk240' href='#jsk240'>JSK 240</a>Wie leef van rysgeregte smaaklik voorberei en opgedis<br>
en keurig en smaaklik deur ander aangebied<br>
geniet, o Kassapa, stinkende verrotting.</p>
<p><a class='ref jsk' id='jsk241' href='#jsk241'>JSK 241</a>“Stinkende verrotting is nie op my van toepassing nie,”<br>
sê jy, o Brahma-verwante, terwyl jy smul<br>
aan rysgeregte pragtig gerangskik met die vleis van voëls.<br>
Maar ek vra jou, Kassapa:<br>
wat is volgens jou die aard van stinkende verrotting?’</p>
</blockquote>
<p>Kassapa:</p>
<blockquote class='gatha'>
<p><a class='ref jsk' id='jsk242' href='#jsk242'>JSK 242</a>‘Die vernietig van lewe, doodmaak, seermaak, vasmaak,<br>
steel, kul, lieg, bedrieg,<br>
nuttelose geleerdheid en omgang met ander se vroue—<br>
dit, en nie vleiskos nie, is stinkende verrotting.</p>
<p><a class='ref jsk' id='jsk243' href='#jsk243'>JSK 243</a>Mense wat gulsig vir smaakgenot<br>
opgaan in sinlike bevrediging en onsuiwerheid,<br>
sinies, skeef en inkonsekwent van siening—<br>
dit, en nie vleiskos nie, is stinkende verrotting.</p>
<p><a class='ref jsk' id='jsk244' href='#jsk244'>JSK 244</a>Hardvogtige mense wat genadeloos agteraf skinder,<br>
wat vriende onbarmhartig in die rug steek,<br>
wat onmededeelsaam aan niemand iets gee nie—<br>
dit, en nie vleiskos nie, is stinkende verrotting.</p>
<p><a class='ref jsk' id='jsk245' href='#jsk245'>JSK 245</a>Woede, verwaandheid, halsstarrigheid en vyandskap,<br>
bedrog, jaloesie en grootdoenerigheid,<br>
ydelheid en omgang met skurke—<br>
dit, en nie vleiskos nie, is stinkende verrotting.</p>
<p><a class='ref jsk' id='jsk246' href='#jsk246'>JSK 246</a>Korrupte skuldontduikers en informante,<br>
oneerlike besigheidsmense en vervalsers,<br>
skelms wat onreg pleeg—<br>
dit, en nie vleiskos nie, is stinkende verrotting.</p>
<p><a class='ref jsk' id='jsk247' href='#jsk247'>JSK 247</a>Mense wat onbeheers teen lewende wesens is,<br>
wat, ingestel op roof, ander benadeel,<br>
boos, wreed, hard, minagtend—<br>
dit, en nie vleiskos nie, is stinkende verrotting.</p>
<p><a class='ref jsk' id='jsk248' href='#jsk248'>JSK 248</a>Mense wat gedurig die ondergang van hierdie wesens soek<br>
vaar dood, hatig die duisternis in<br>
en stort blindelings in die hel—<br>
dit, en nie vleiskos nie, is stinkende verrotting.</p>
<p><a class='ref jsk' id='jsk249' href='#jsk249'>JSK 249</a>Nie die opgee van vis of vleis,<br>
vas, naaktheid, afgeskeerde of gekoekte hare, vuilheid of growwe dierevelle,<br>
die nakom van die vuurofferande,<br>
’n menigte boetedoenings vir onsterflikheid op aarde,<br>
spreuke, skenkings, offerandes of die waarneem van die seisoene<br>
reinig ’n mens wat sy twyfel nie oorwin het nie.</p>
<p><a class='ref jsk' id='jsk150' href='#jsk150'>JSK 150</a>Bewaak in jou swerf—en oorwin—die sintuie,<br>
staan vas in die waarheid, vind vreugde in sagtheid so ferm,<br>
oorstyg die beperkings, laat vaar alle pyn.<br>
Die wyse kleef nie aan wat gesien en gehoor word nie.’</p>
<p><a class='ref jsk' id='jsk251' href='#jsk251'>JSK 251</a>Aldus het die Deurlugtige die saak deeglik verduidelik<br>
en hy wat wat die mantras deurkruis het, het verstaan.<br>
In veelvoudige verse het die wyse dit bekend gemaak—<br>
die smettelose, onafhanklike, moeilik navolgbare een.</p>
<p><a class='ref jsk' id='jsk252' href='#jsk252'>JSK 252</a>Hy het geluister na die welgesproke Boeddha-woord<br>
wat smetteloos is en alle leed verdryf.<br>
Nederig het hy die <i>Tathagata</i> eer bewys<br>
en terstond die weg van verlating betree.</p>
</blockquote>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
