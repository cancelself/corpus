<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp2.8' lang='af'>
<header>
<ul>
<li class='division'>Sutta Nipāta 2.8</li>
</ul>
<h1>Die boot</h1>
</header>
<blockquote class='gatha'>
<p><a class='ref jsk' id='jsk316' href='#jsk316'>JSK 316</a>Die een van wie jy die waarheid leer<br>
moet jy eer soos die gode Inda eer<br>
en hy sal met helder gees en kennis<br>
die waarheid openbaar.</p>
<p><a class='ref jsk' id='jsk317' href='#jsk317'>JSK 317</a>As jy noulettend die geselskap van so een koester<br>
en jou met sy saak vereenselwig<br>
betree jy die pad van waarheid en reg<br>
en verwerf jy insig fynsinnig.</p>
<p><a class='ref jsk' id='jsk318' href='#jsk318'>JSK 318</a>Maar as jy ’n kleingeestige dwaas volg<br>
wat self nie die doel bereik het nie en afgunstig is,<br>
sal jy sonder insig in die waarheid sterf,<br>
sonder om twyfel te oorskry.</p>
<p><a class='ref jsk' id='jsk319' href='#jsk319'>JSK 319</a>Hoe kan ’n man wat in ’n rivier geval het,<br>
in ’n diep en vinnige stroom.<br>
en deur die vloed meegesleur word,<br>
ander help om dit oor te steek?</p>
<p><a class='ref jsk' id='jsk320' href='#jsk320'>JSK 320</a>Hoe kan ’n man wat geen insig in die waarheid het nie,<br>
wat nooit geluister het na die uitleg van die geleerdes nie,<br>
wat self onkundig is en twyfel nie oorskry het nie,<br>
ander help om dit te verstaan?</p>
<p><a class='ref jsk' id='jsk321' href='#jsk321'>JSK 321</a>Soos wanneer iemand in ’n sterk boot<br>
toegerus met spane en ’n roer sou inklim<br>
en met vaardige vernuf en versigtig<br>
baie ander na die verste oewer sou vervoer,</p>
<p><a class='ref jsk' id='jsk322' href='#jsk322'>JSK 322</a>so kan iemand wat die hoogste kennis verwerf het<br>
en ’n ontwikkelde gees het, geleerd en onverstoorbaar,<br>
ander wat bereid is om te luister<br>
help om te verstaan, omdat hy self weet.</p>
<p><a class='ref jsk' id='jsk323' href='#jsk323'>JSK 323</a>Daarom, koester die vriendskap<br>
van ’n waardige mens, wys en geleerd.<br>
Wie die wese van dinge verstaan en die weg bewandel,<br>
wie tot die waarheid deurgedring het, sal geluk verkry.</p>
</blockquote>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
