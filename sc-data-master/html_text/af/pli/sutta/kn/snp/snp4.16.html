<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp4.16' lang='af'>
<header>
<ul>
<li class='division'>Sutta Nipāta 4.16</li>
</ul>
<h1>Gesprek met Sariputta</h1>
</header>
<p>Die eerbiedwaardige Sariputta:</p>
<blockquote class='gatha'>
<p><a class='ref jsk' id='jsk955' href='#jsk955'>JSK 955</a>‘’n Leraar het van Tusita met ’n gevolg gekom:<br>
een só welsprekend het ek nog nooit gesien<br>
en het niemand anders van gehoor nie.</p>
<p><a class='ref jsk' id='jsk956' href='#jsk956'>JSK 956</a>Hy het aan die wêreld van gode en mense<br>
verskyn soos hy werklik is:<br>
die Heldersiende<br>
wat al die donkerte verdryf<br>
en—enkel—vreugde vind.</p>
<p><a class='ref jsk' id='jsk957' href='#jsk957'>JSK 957</a>Na hierdie Boeddha onverbonde onbedrieglik<br>
kom ek met ’n vraag<br>
namens die menigte wat hier in gevangenskap verkeer:</p>
<p><a class='ref jsk' id='jsk958-959' href='#jsk958-959'>JSK 958-959</a>Watter gevare is daar vir die monnik wat in sy afkeer<br>
’n leë eensaam blyplek opsoek<br>
(allerhande slaapplekke:<br>
die voet van ’n boom, ’n begraafplaas, ’n berggrot)—<br>
gevare waarvoor daardie monnik in sy stil verblyf<br>
nie moet bewe nie?</p>
<p><a class='ref jsk' id='jsk960' href='#jsk960'>JSK 960</a>Hoeveel risiko’s is daar in die wêre1d<br>
vir een wat op weg is na die sterflose dimensie—<br>
risiko’s wat die monnik in sy eenkant-blyplek<br>
moet oorwin?</p>
<p><a class='ref jsk' id='jsk961' href='#jsk961'>JSK 961</a>Hoe moet die vasbeslote monnik praat,<br>
wat moet hy doen,<br>
wat moet sy reël en rite wees?</p>
<p><a class='ref jsk' id='jsk962' href='#jsk962'>JSK 962</a>Watter oefening moet hy onderneem<br>
om éénding-gerig met oorleg en aandag<br>
sy eie skuim uit te suiwer<br>
soos ’n smid dié van silwer?’</p>
</blockquote>
<p>Die Deurlugtige:</p>
<blockquote class='gatha'>
<p><a class='ref jsk' id='jsk963' href='#jsk963'>JSK 963</a>‘O Sariputta, kom ek vertel jou van geluk—<br>
ek<br>
(die een wat weet hoe waarheid werklik is)<br>
vir jou<br>
(wat in jou walg en in jou smag na heil<br>
in ’n verlate sit- en lêplek skuil):</p>
<p><a class='ref jsk' id='jsk964' href='#jsk964'>JSK 964</a>aandagtig<br>
binne grense<br>
sal die wyse monnik leef, sonder vrees vir die vyf gevare<br>
van vlieë, muskiete, slange, vierpotiges, en aanranding deur mense;</p>
<p><a class='ref jsk' id='jsk965' href='#jsk965'>JSK 965</a>ook vir die aanhangers van ’n ander leer is hy nie bang nie<br>
selfs al sien hy groot gevaar in hulle skuil.<br>
Ja, ook ander probleme sal hy wat die goeie soek, oorwin:</p>
<p><a class='ref jsk' id='jsk966' href='#jsk966'>JSK 966</a>al word hy op baie maniere deur siekte en honger geraak<br>
sal hy koue en hitte verduur,<br>
huisloos bly,<br>
hom inspan.</p>
<p><a class='ref jsk' id='jsk967' href='#jsk967'>JSK 967</a>Hy sal nie steel nie;<br>
hy sal nie lieg nie;<br>
hy sal alle wesens (wat kan beweeg of nie) vriendelik aanraak;<br>
hy sal elke steurnis in sy gees ontdek<br>
en uitdryf in die wete dat dit tot die duisternis behoort;</p>
<p><a class='ref jsk' id='jsk968' href='#jsk968'>JSK 968</a>hy sal nie in die mag van woede en hoogmoed val nie—<br>
hy sal hulle ontwortel en stewig staan<br>
en oor sy hou en hou-nie-van-nie seëvier;</p>
<p><a class='ref jsk' id='jsk969' href='#jsk969'>JSK 969</a>hy sal wysheid volg en in skoonheid vreugde vind;<br>
hy sal in sy eenkant bly die risiko’s oorwin—<br>
oor misnoeë en sy vier klag-gedagtes triomfeer</p>
<p><a class='ref jsk' id='jsk970' href='#jsk970'>JSK 970</a>(“wat sal ek eet,<br>
waar sal ek eet.<br>
ek het sleg geslaap,<br>
waar sal ek vannag slaap”—<br>
huisloos sal die leerlingswerwer hierdie jammer-denke tug);</p>
<p><a class='ref jsk' id='jsk971' href='#jsk971'>JSK 971</a>hy sal op die regte tyd sy kos en klere neem<br>
wetend dat matigheid hier voldaanheid dien;<br>
hy sal in die dorp behoedsaam en omsigtig leef;<br>
hy sal nie ru praat nie, al word hy ook getart;</p>
<p><a class='ref jsk' id='jsk972' href='#jsk972'>JSK 972</a>hy sal aan meditasie toegewy en baie waaksaam wees<br>
met oë neergeslaan en voete stil;<br>
hy sal gelykmatigheid stil van gees beoefen;<br>
hy sal die neiging tot twyfel afsny en ook selfverwyt;</p>
<p><a class='ref jsk' id='jsk973' href='#jsk973'>JSK 973</a>hy sal bly wees oor woorde van vermaning;<br>
hy sal die droogte van sy gees teenoor ander wat die edel-lewe mee-leef, breek;<br>
hy sal ’n gepaste woord op ’n geskikte tyd sê;<br>
hy sal geen aandag gee aan skinderpraatjies nie;</p>
<p><a class='ref jsk' id='jsk974' href='#jsk974'>JSK 974</a>hy sal verder aandagtig oefen om die vyf vuilhede in die wêreld<br>
(die smag na vorme, klanke, smake, reuke en tastinge) te beteuel<br>
en om aandagtig en met goed-verloste gees<br>
die drang na dié ervarings op te ruim;</p>
<p><a class='ref jsk' id='jsk975' href='#jsk975'>JSK 975</a>hy sal enkel-gerig die waarheid oordink<br>
en op die regte tyd die duisternis verbreek’</p>
</blockquote>
<p>sê die Deurlugtige.</p>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
