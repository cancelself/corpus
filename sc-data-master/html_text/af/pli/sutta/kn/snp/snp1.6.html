<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp1.6' lang='af'>
<header>
<ul>
<li class='division'>Sutta Nipāta 1.6</li>
</ul>
<h1>Verval</h1>
</header>
<p>Aldus het ek gehoor:</p>
<p>By geleentheid het die Deurlugtige in die buurt van Savatthi gewoon, in die Jeta-plantasie in Anathapindika se park. ’n Goddelike wese wat met sy glansende voorkoms die Jeta-plantasie naglank verlig het, het na die Deurlugtige gekom, hom gegroet, eenkant gaan staan en toe die Deurlugtige met ’n vers aangespreek:</p>
<blockquote class='gatha'>
<p><a class='ref jsk' id='jsk91' href='#jsk91'>JSK 91</a>‘Oor ’n mens wat verval vra ons uit, o Gotama.<br>
Ek het gekom om te vra, o Deurlugtige:<br>
wat maak dat ’n mens verval?’</p>
<p><a class='ref jsk' id='jsk92' href='#jsk92'>JSK 92</a>‘Maklik herkenbaar is die mens wat floreer, en maklik die een wat verval:<br>
om die waarheid lief te hê bring voorspoed, maar om dit te minag—<br>
dit maak dat ’n mens verval.’</p>
<p><a class='ref jsk' id='jsk93' href='#jsk93'>JSK 93</a>‘Dit is die eerste geval van verval, dit besef ons.<br>
Vertel ons van ’n tweede, o Deurlugtige:<br>
wat maak dat ’n mens verval?’</p>
<p><a class='ref jsk' id='jsk94' href='#jsk94'>JSK 94</a>‘Om slegtes as vriende te kies bo goeies<br>
en plesier te vind in hul uitkyk—<br>
dit maak dat ’n mens verval.’</p>
<p><a class='ref jsk' id='jsk95' href='#jsk95'>JSK 95</a>‘Dit is die tweede geval van verval, dit besef ons.<br>
Vertel ons van ’n derde, o Deurlugtige:<br>
wat maak dat ’n mens verval?’</p>
<p><a class='ref jsk' id='jsk96' href='#jsk96'>JSK 96</a>‘Om lief te wees vir slaap en praat,<br>
en traag te wees en lui en humeurig—<br>
dit maak dat ’n mens verval.’</p>
<p><a class='ref jsk' id='jsk97' href='#jsk97'>JSK 97</a>‘Dit is die derde geval van verval, dit besef ons.<br>
Vertel ons van ’n vierde, o Deurlugtige:<br>
wat maak dat ’n mens verval?’</p>
<p><a class='ref jsk' id='jsk98' href='#jsk98'>JSK 98</a>‘Om moeder en vader wie se jeug vergaan het<br>
nie te versorg nie, al kan jy—<br>
dit maak dat ’n mens verval.’</p>
<p><a class='ref jsk' id='jsk99' href='#jsk99'>JSK 99</a>‘Dit is die vierde geval van verval, dit besef ons.<br>
Vertel ons van ’n vyfde, o Deurlugtige:<br>
wat maak dat ’n mens verval?’</p>
<p><a class='ref jsk' id='jsk100' href='#jsk100'>JSK 100</a>‘Om ’n brahmaan, askeet of enige ander bedelaar<br>
met leuens te mislei—<br>
dit maak dat ’n mens verval.’</p>
<p><a class='ref jsk' id='jsk101' href='#jsk101'>JSK 101</a>‘Dit is die vyfde geval van verval, dit besef ons.<br>
Vertel ons van ’n sesde, o Deurlugtige:<br>
wat maak dat ’n mens verval?’</p>
<p><a class='ref jsk' id='jsk102' href='#jsk102'>JSK 102</a>‘Om ryk te wees met baie goud en kos<br>
en om dit alles alleen te geniet—<br>
dit maak dat ’n mens verval.’</p>
<p><a class='ref jsk' id='jsk103' href='#jsk103'>JSK 103</a>‘Dit is die sesde geval van verval, dit besef ons.<br>
Vertel ons van ’n sewende, o Deurlugtige:<br>
wat maak dat ’n mens verval?’</p>
<p><a class='ref jsk' id='jsk104' href='#jsk104'>JSK 104</a>‘Om verwaand te wees oor rykdom en afkoms<br>
maar jou eie bloedverwant te minag—<br>
dit maak dat ’n mens verval.’</p>
<p><a class='ref jsk' id='jsk105' href='#jsk105'>JSK 105</a>‘Dit is die sewende geval van verval, dit besef ons.<br>
Vertel ons van ’n agtste, o Deurlugtige:<br>
wat maak dat ’n mens verval?’</p>
<p><a class='ref jsk' id='jsk106' href='#jsk106'>JSK 106</a>‘Om met vroue, drank en dobbel<br>
alles wat jy verdien het deur te bring—<br>
dit maak dat ’n mens verval.’</p>
<p><a class='ref jsk' id='jsk107' href='#jsk107'>JSK 107</a>‘Dit is die agtste geval van verval, dit besef ons.<br>
Vertel ons van ’n negende, o Deurlugtige:<br>
wat maak dat ’n mens verval?’</p>
<p><a class='ref jsk' id='jsk108' href='#jsk108'>JSK 108</a>‘Om ontevrede te wees met jou eie vrou<br>
en gesien te word met prostitute en ander se vrouens—<br>
dit maak dat ’n mens verval.’</p>
<p><a class='ref jsk' id='jsk109' href='#jsk109'>JSK 109</a>‘Dit is die negende geval van verval, dit besef ons.<br>
Vertel ons van ’n tiende, o Deurlugtige:<br>
wat maak dat ’n mens verval?’</p>
<p><a class='ref jsk' id='jsk110' href='#jsk110'>JSK 110</a>‘Om as jy oud is ’n vrou te vat met borste soos timbaruvrugte<br>
en van jaloesie nie te slaap nie—<br>
dit maak dat ’n mens verval.’</p>
<p><a class='ref jsk' id='jsk111' href='#jsk111'>JSK 111</a>‘Dit is die tiende geval van verval, dit besef ons.<br>
Vertel ons van ’n elfde, o Deurlugtige:<br>
wat maak dat ’n mens verval?’</p>
<p><a class='ref jsk' id='jsk112' href='#jsk112'>JSK 112</a>‘Om ’n vrou wat drink en deurbring of dieselfde soort man<br>
met mag te beklee—<br>
dit maak dat ’n mens verval.’</p>
<p><a class='ref jsk' id='jsk113' href='#jsk113'>JSK 113</a>‘Dit is die elfde geval van verval, dit besef ons.<br>
Vertel ons van ’n twaalfde, o Deurlugtige:<br>
wat maak dat ’n mens verval?’</p>
<p><a class='ref jsk' id='jsk114' href='#jsk114'>JSK 114</a>‘Om van geringe afkoms te wees met min middele<br>
maar baie ambisie en die wêreld te wil regeer—<br>
dit maak dat ’n mens verval.</p>
<p><a class='ref jsk' id='jsk115' href='#jsk115'>JSK 115</a>Die edel wyse met insig<br>
betrag die verval in die wêreld<br>
en soek die domein van geluk op.’</p>
</blockquote>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
