<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp5.5' lang='af'>
<header>
<ul>
<li class='division'>Sutta Nipāta 5.5</li>
</ul>
<h1>Die vrae van Mettagu</h1>
</header>
<blockquote class='gatha'>
<p><a class='ref jsk' id='jsk1049' href='#jsk1049'>JSK 1049</a>‘Deurlugtige Heer, u het kennis bereik<br>
en is ontwikkeld (dink ek),<br>
en ek vra u om my te sê<br>
vanwaar in die wêreld<br>
verdriet dan kom in veelvormige veelheid?’</p>
<p><a class='ref jsk' id='jsk1050' href='#jsk1050'>JSK 1050</a>‘Oor verdriet se herkoms, Mettagu, vra jy my uit;<br>
ek sal dit uitlê soos ek dit ken:<br>
in die wêreld groei verdriet in veelvormige veelheid<br>
uit die grond van lewensverknogtheid;</p>
<p><a class='ref jsk' id='jsk1051' href='#jsk1051'>JSK 1051</a>ontwikkel jy lewensverknogtheid<br>
is jy onkundig en dwaas<br>
en ervaar jy verdriet oor en oor;<br>
die mens wat weet<br>
ontwikkel geen verknogtheid aan lewe nie<br>
—gedagtig aan verdriet se ontstaan en herkoms.’</p>
<p><a class='ref jsk' id='jsk1052' href='#jsk1052'>JSK 1052</a>‘Wat ons u gevra het het u ons verkondig.<br>
Nog ’n vraag vra ons u—beantwoord dit asseblief:<br>
hoe steek wyse mense die stroom<br>
van gebore word en oud word en droefheid en jammer oor?<br>
Goeie wyse, verhelder dit ook vir my,<br>
want hierdie waarheid is aan u bekend.’</p>
<p><a class='ref jsk' id='jsk1053' href='#jsk1053'>JSK 1053</a>‘O Mettagu, ’n waarheid<br>
wat in die lewe hier en nou meer as praat is<br>
sal ek aan jou verkondig—<br>
want wie daardie waarheid ken<br>
en aandagtig leef<br>
sal verknogtheid aan die wêreld oorskry.’</p>
<p><a class='ref jsk' id='jsk1054' href='#jsk1054'>JSK 1054</a>‘En ek sal vreugde vind, groot siener, in daardie hoogste waarheid—<br>
wie dit ken en aandagtig leef sal verknogtheid aan die wêreld oorskry.’</p>
<p><a class='ref jsk' id='jsk1055' href='#jsk1055'>JSK 1055</a>‘O Mettagu, hou op<br>
om die dinge bo, onder, rondom en in die middel<br>
wat jy ken<br>
genietend te bewoon,<br>
en laat jou bewussyn<br>
in bestaan nie bly staan nie;</p>
<p><a class='ref jsk' id='jsk1056' href='#jsk1056'>JSK 1056</a>leef as monnik<br>
aandagtig waaksaam swerwend<br>
en raak van jou skatte ontslae,<br>
en jy sal in volle wete<br>
hier ontslae wees<br>
van gebore word en oud word en droefheid en jammer<br>
—van verdriet.’</p>
<p><a class='ref jsk' id='jsk1057' href='#jsk1057'>JSK 1057</a>‘Ek vind vreugde in die taal van die groot siener Gotama.<br>
O Deurlugtige, u het leef sonder bestaansverknogtheid goed verklaar<br>
en u het verdriet waarlik kwytgeraak<br>
want die waarheid is aan u bekend—</p>
<p><a class='ref jsk' id='jsk1058' href='#jsk1058'>JSK 1058</a>en dié wat u, o wyse, gereeld vermaan<br>
raak stellig hul verdriet ook kwyt.<br>
O held, ek het gekom om voor u neer te buig—<br>
Deurlugtige, vermaan ook my gereeld.’</p>
<p><a class='ref jsk' id='jsk1059' href='#jsk1059'>JSK 1059</a>‘Weet dat ’n brahmaan<br>
wat kennis bereik het<br>
en niks het nie<br>
en nie vas is aan geniet of aan wees nie—<br>
dat hy hierdie vloed vir seker oorgesteek<br>
en die anderkant gehaal het<br>
sonder hardheid of onsekerheid;</p>
<p><a class='ref jsk' id='jsk1060' href='#jsk1060'>JSK 1060</a>dat die man wat weet<br>
en kennis bereik het<br>
en nie meer vashou aan bestaan ná bestaan nie—<br>
dat hy anderkant gebore word en oud word uitgekom het<br>
sonder die bewende smagting van begeerte;<br>
dit verklaar ek.’</p>
</blockquote>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
