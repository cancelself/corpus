<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp2.6' lang='af'>
<header>
<ul>
<li class='division'>Sutta Nipāta 2.6</li>
</ul>
<h1>Die goeie lewe</h1>
</header>
<blockquote class='gatha'>
<p><a class='ref jsk' id='jsk274' href='#jsk274'>JSK 274</a>Die goeie en edel lewe<br>
(die waardevolste, sê hulle)<br>
is om die huislike staat te verlaat, is huisloosheid.</p>
<p><a class='ref jsk' id='jsk275' href='#jsk275'>JSK 275</a>Maar wie luid van geaardheid is<br>
en aan pyn-doen plesier het soos ’n dier<br>
se lewe versleg,<br>
se besoedeling neem toe.</p>
<p><a class='ref jsk' id='jsk276' href='#jsk276'>JSK 276</a>’n Twisgierige monnik<br>
in waanvoorstellings versluier<br>
verstaan nie die waarheid nie<br>
al word dit deur die Boedha verkondig.</p>
<p><a class='ref jsk' id='jsk277' href='#jsk277'>JSK 277</a>Deur onkunde oorrompel besef hy nie<br>
dat om ’n ontwikkelde gees te benadeel<br>
verdorwenheid is nie,<br>
’n weg wat hel toe lei.</p>
<p><a class='ref jsk' id='jsk278' href='#jsk278'>JSK 278</a>So ’n monnik beland in rampspoed<br>
van geboorte tot geboorte,<br>
en na die dood stort hy in lyding<br>
van duisternis tot duisternis.</p>
<p><a class='ref jsk' id='jsk279' href='#jsk279'>JSK 279</a>Soos ’n rioolput wat oor jare vol geword het<br>
is so ’n besoedelde een moeilik om skoon te kry.</p>
<p><a class='ref jsk' id='jsk280' href='#jsk280'>JSK 280</a>As julle so ’n mens ken, o monnike,<br>
een aan die huislike lewe verknog,<br>
een met slegte begeertes, gedagtes, gedrag en lewenswyse—</p>
<p><a class='ref jsk' id='jsk281' href='#jsk281'>JSK 281</a>verenig julle;<br>
vermy hom;<br>
verwyder veegsel;<br>
verwerp uitskot;</p>
<p><a class='ref jsk' id='jsk282' href='#jsk282'>JSK 282</a>blaas weg<br>
dié met slegte begeertes, gedrag en lewenswyse;<br>
verwyder soos kaf<br>
dié wat voorgee om swerwers te wees.</p>
<p><a class='ref jsk' id='jsk283' href='#jsk283'>JSK 283</a>Wees suiwer<br>
in die geselskap van die suiweres.<br>
Aandagtig, eendragtig, verstandig<br>
sal julle ’n einde maak aan ellende.</p>
</blockquote>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
