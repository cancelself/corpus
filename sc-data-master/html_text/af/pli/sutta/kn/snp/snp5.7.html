<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp5.7' lang='af'>
<header>
<ul>
<li class='division'>Sutta Nipāta 5.7</li>
</ul>
<h1>Die vrae van Upasiva</h1>
</header>
<blockquote class='gatha'>
<p><a class='ref jsk' id='jsk1069' href='#jsk1069'>JSK 1069</a>‘Alleen, o Sakya-man, en sonder bystand kan ek nie deur die groot vloed kom nie;<br>
alsiende, vertel my van ’n middel wat my sal help om deur die vloed te kom.’</p>
<p><a class='ref jsk' id='jsk1070' href='#jsk1070'>JSK 1070</a>‘Upasiva, let aandagtig op niksheid<br>
en vertrou op “dit is nie”<br>
en steek die vloed oor:<br>
laat vaar plesiere<br>
en gee twyfel prys—<br>
en sien begeer se einde deur dag en nag.’</p>
<p><a class='ref jsk' id='jsk1071' href='#jsk1071'>JSK 1071</a>‘As mens vry van drif na alle plesier<br>
ander state laat vaar en op niksheid vertrou<br>
en in die hoogste bevryding van persepsie bevry is—<br>
sal hy daar bly sonder om verder te gaan?’</p>
<p><a class='ref jsk' id='jsk1072' href='#jsk1072'>JSK 1072</a>‘As mens vry van drif na alle plesier<br>
ander state laat vaar en op niksheid vertrou<br>
en in die hoogste bevryding van persepsie bevry is<br>
sal hy daar bly sonder om verder te gaan.’</p>
<p><a class='ref jsk' id='jsk1073' href='#jsk1073'>JSK 1073</a>‘Alsiende, as mens baie jare daar bly sonder om verder te gaan<br>
en daar in sy vryheid koud sou word—sal so een bewussyn hê?’</p>
<p><a class='ref jsk' id='jsk1074' href='#jsk1074'>JSK 1074</a>‘Soos ’n vlam deur die krag van die wind gestoot<br>
verdwyn en nie geken word nie,<br>
so is ’n wyse wat met naam en lyf klaar is:<br>
hy verdwyn en word nie geken nie.’</p>
<p><a class='ref jsk' id='jsk1075' href='#jsk1075'>JSK 1075</a>‘Verduidelik hierdie waarheid wat u ken ook aan my, goeie wyse:<br>
as hy verdwyn het—<br>
bestaan hy glad nie meer nie of bestaan hy in welsyn sonder einde?’</p>
<p><a class='ref jsk' id='jsk1076' href='#jsk1076'>JSK 1076</a>‘Wie verdwyn het kan nie gemeet word nie,<br>
waaroor hulle sou praat, is by hom nie meer nie;<br>
as alle verskynsels daarmee heen is<br>
is alle paaie van praat daarmee heen.’</p>
</blockquote>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
