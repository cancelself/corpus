<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp1.5' lang='af'>
<header>
<ul>
<li class='division'>Sutta Nipāta 1.5</li>
</ul>
<h1>Vier swerwers</h1>
</header>
<blockquote class='gatha'>
<p><a class='ref jsk' id='jsk83' href='#jsk83'>JSK 83</a>‘Ek vra die Boeddha, die wyse oorvloedig van insig,<br>
die heer van waarheid, begeerteloos,<br>
die edelste onder mense, hoogste leermeester:<br>
hoeveel swerwers is daar in die wêreld?<br>
Kom. verduidelik dit asseblief.’</p>
<p><a class='ref jsk' id='jsk84' href='#jsk84'>JSK 84</a>‘Net vier swerwers is daar, o Cunda, nie vyf nie.<br>
Omdat jy my vra, stel ek hul1e bekend:<br>
een vind die weg;<br>
een onderrig die weg;<br>
een leef die weg;<br>
een besoedel die weg.’</p>
<p><a class='ref jsk' id='jsk85' href='#jsk85'>JSK 85</a>‘Hoe beskryf die Boeddhas een wat die weg vind?<br>
Hoe word mens ’n diepsinnige leraar van die weg?<br>
Ek vra u, vertel my van een wat die weg leef.<br>
En wys my een wat die weg besoedel.’</p>
<p><a class='ref jsk' id='jsk86' href='#jsk86'>JSK 86</a>‘Wie deur onsekerheid heen en van verdriet bevry is,<br>
in <i>nibbana</i> vreugde vind en na niks anders hunker nie<br>
en mense en gode lei—<br>
so beskryf die Boeddhas een wat die weg vind.</p>
<p><a class='ref jsk' id='jsk87' href='#jsk87'>JSK 87</a>Wie die hoogste op aarde ken as die hoogste,<br>
’n wyse sonder drif is met twyfel vernietig<br>
en hier die waarheid verkondig en uitlê—<br>
hom noem hulle die tweede swerwer, een wat die weg onderrig.</p>
<p><a class='ref jsk' id='jsk88' href='#jsk88'>JSK 88</a>Wie gedissiplineerd aandagtig<br>
op weg na die duidelike waarheid bly<br>
en nie krom roetes volg nie—<br>
hom noem hulle die derde swerwer, een wat die weg leef.</p>
<p><a class='ref jsk' id='jsk89' href='#jsk89'>JSK 89</a>Wie vermom as een van die eerlikes<br>
voortvarend onnadenkend sy familie ontwrig<br>
en ongedissiplineerd huigelend net skynbaar op weg is—<br>
hy is die een wat die weg besoedel.</p>
<p><a class='ref jsk' id='jsk90' href='#jsk90'>JSK 90</a>As ’n edel dissipel, geskoold en verstandig, tuis bly<br>
maar hierdie wyses van swerf deurgrond<br>
dan weet hy dat almal nie eenders is nie<br>
en dan kwyn sy vertroue nie weg nie.<br>
Hoe sou hy dan die egte gelyk stel aan die valse,<br>
die suiwere aan die onsuiwere?’</p>
</blockquote>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
