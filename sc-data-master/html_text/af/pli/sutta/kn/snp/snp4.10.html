<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp4.10' lang='af'>
<header>
<ul>
<li class='division'>Sutta Nipāta 4.10</li>
</ul>
<h1>Voor ontbinding</h1>
</header>
<blockquote class='gatha'>
<p><a class='ref jsk' id='jsk848' href='#jsk848'>JSK 848</a>‘Hoe dink en handel een wat “kalm” genoem word?<br>
Gotama, ek vra u, vertel my van ’n volkome mens.’</p>
</blockquote>
<p>Die Deurlugtige:</p>
<blockquote class='gatha'>
<p><a class='ref jsk' id='jsk849' href='#jsk849'>JSK 849</a>‘Hy is begeerteloos nog voor sy ontbinding,<br>
nie bekommerd oor verlede of toekoms nie,<br>
nie vasgevang in die hede nie,<br>
en sonder voorkeure.</p>
<p><a class='ref jsk' id='jsk850' href='#jsk850'>JSK 850</a>Die wyse ken geen woede of vrees, trots of selfverwyt nie,<br>
is nie opgewonde nie, en sy woorde is min en skoon.</p>
<p><a class='ref jsk' id='jsk851' href='#jsk851'>JSK 851</a>Hy verlang nie na die toekoms nie en oor die verlede treur hy nie.<br>
Hy skei hom af van sintuiglike prikkels en deur opinies word hy nie gelei nie.</p>
<p><a class='ref jsk' id='jsk852' href='#jsk852'>JSK 852</a>Hy is eenkant—nie oneerlik nie, nie kwaadwillig nie,<br>
nie jaloers nie, nie opvallend nie;<br>
sien op niemand neer nie,<br>
en beskinder niemand nie.</p>
<p><a class='ref jsk' id='jsk853' href='#jsk853'>JSK 853</a>Hy het nie behoefte aan behaaglikheid nie,<br>
is nie vol eiewaan nie,<br>
nie liggelowig nie<br>
en nie vol afkeer nie,<br>
maar toeganklik en waaksaam.</p>
<p><a class='ref jsk' id='jsk854' href='#jsk854'>JSK 854</a>Hy doen nie moeite om iets daardeur te kry nie,<br>
en hy word nie ontsteld as hy niks kry nie.<br>
Hy is vry en hy smag nie na ’n smaak vir lus nie.</p>
<p><a class='ref jsk' id='jsk855' href='#jsk855'>JSK 855</a>Hy is altyd gelykmatig en aandagtig,<br>
vorm nie denkbeelde van homself<br>
as die gelyke, die meerdere of die mindere van ander nie,<br>
en is nie ydel nie.</p>
<p><a class='ref jsk' id='jsk856' href='#jsk856'>JSK 856</a>Hy is onafhanklik en onverbonde omdat hy die waarheid ken.<br>
Hy het geen begeerte om te bestaan of nie te bestaan nie.</p>
<p><a class='ref jsk' id='jsk857' href='#jsk857'>JSK 857</a>Hom noem ek ’n kalm mens—<br>
een wat onverskillig is ten opsigte van begeertes.<br>
Belemmeringe word nie by hom gevind nie.<br>
Hy het die oseaan van verknogtheid oorgesteek.</p>
<p><a class='ref jsk' id='jsk858' href='#jsk858'>JSK 858</a>Hy het nie seuns of dogters, grond of eiendom nie.<br>
Hy vind niks in homself waaraan hy vashou as sy eie nie<br>
en niks wat hy verwerp as vreemd aan hom nie.</p>
<p><a class='ref jsk' id='jsk859' href='#jsk859'>JSK 859</a>Wêreldlinge, askete en priesters vind fout met hom<br>
en hy is ongewild, maar hulle woorde ontstel hom nie.</p>
<p><a class='ref jsk' id='jsk860' href='#jsk860'>JSK 860</a>Die wyse is sonder selfsug en eersug,<br>
praat nie van “meerderes”, “gelykes” en “minderes” nie,<br>
en is nie gesteld op formaliteite nie.</p>
<p><a class='ref jsk' id='jsk861' href='#jsk861'>JSK 861</a>Hy besit niks in die lewe nie,<br>
treur nie as daar niks is nie<br>
en leef nie met verwysing na dogmas nie.<br>
Hy word met reg “kalm” genoem.’</p>
</blockquote>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
