<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp5.19' lang='af'>
<header>
<ul>
<li class='division'>Sutta Nipāta 5.19</li>
</ul>
<h1>’n Swaan by ’n groot meer (2)</h1>
</header>
<blockquote class='gatha'>
<p><a class='ref jsk' id='jsk1131' href='#jsk1131'>JSK 1131</a>‘Ek sal die hoogste doel besing’ (sê Pingiya),<br>
‘die smetlose mens met groot verstand,<br>
die verligte mens sonder begeerte,<br>
die beskermer<br>
lê dit uit soos hy dit gesien het;<br>
waarom sou hy ’n leuen vertel?</p>
<p><a class='ref jsk' id='jsk1132' href='#jsk1132'>JSK 1132</a>Kom, die helder boodskap van die mens<br>
ontslae van vuilheid en dwaasheid<br>
en trotsheid en geveinsdheid<br>
sal ek prys.</p>
<p><a class='ref jsk' id='jsk1133' href='#jsk1133'>JSK 1133</a>Ek, brahmaan, dien hom wat met reg Boeddha genoem word:<br>
die alsiende<br>
wat die duisternis verdryf,<br>
die bereiker van die wêreld se grens<br>
wat anderkant alle bestane uitbeweeg het,<br>
die smettelose<br>
wat van alle leed ontslae is.</p>
<p><a class='ref jsk' id='jsk1134' href='#jsk1134'>JSK 1134</a>Soos ’n voël struikveld verlaat<br>
om in ’n woud vol vrugte te woon<br>
het ek mense van klein visie verlaat;<br>
ek het aangekom, soos ’n swaan by ’n groot meer.</p>
<p><a class='ref jsk' id='jsk1135' href='#jsk1135'>JSK 1135</a>Vroeër—vóór Gotama se onderrig—het hulle my geleer:<br>
“Só was dit, en só sa1 dit wees.”<br>
Maar dit was alles net hoorsê;<br>
alles het my twyfel verdiep.</p>
<p><a class='ref jsk' id='jsk1136' href='#jsk1136'>JSK 1136</a>Alleen sit Gotama,<br>
die verdrywer van duisternis,<br>
die edel skepper van lig<br>
met die groot wysheid en groot verstand</p>
<p><a class='ref jsk' id='jsk1137' href='#jsk1137'>JSK 1137</a>wat my ’n waarheid geleer het<br>
wat direk oombliklik geld,<br>
wat begeerte tot niet maak en heilsaam is,<br>
en waarvan die ewebeeld nêrens bestaan nie.’</p>
<p><a class='ref jsk' id='jsk1138' href='#jsk1138'>JSK 1138</a>‘Pingiya, kan jy vir selfs ’n oomblik weg wees van Gotama,<br>
die verdrywer van duisternis,<br>
die edel skepper van lig<br>
met die groot wysheid en groot verstand</p>
<p><a class='ref jsk' id='jsk1139' href='#jsk1139'>JSK 1139</a>wat jou ’n waarheid geleer het<br>
wat direk oombliklik geld,<br>
wat begeerte tot niet maak en heilsaam is,<br>
en waarvan die ewebeeld nêrens bestaan nie?’</p>
<p><a class='ref jsk' id='jsk1140' href='#jsk1140'>JSK 1140</a>‘Brahmaan, selfs nie vir ’n oomblik kan ek weg wees van Gotama nie,<br>
die verdrywer van duisternis,<br>
die edel skepper van lig<br>
met die groot wysheid en groot verstand</p>
<p><a class='ref jsk' id='jsk1141' href='#jsk1141'>JSK 1141</a>wat my ’n waarheid geleer het<br>
wat direk oombliklik geld,<br>
wat begeerte tot niet maak en heilsaam is,<br>
en waarvan die ewebeeld nêrens bestaan nie.</p>
<p><a class='ref jsk' id='jsk1142' href='#jsk1142'>JSK 1142</a>Brahmaan, omdat ek hom dag en nag toegewyd sien<br>
in my gees, asof met my oog,<br>
en ek hom snags tot dagbreek toe vereer<br>
is ek nooit, dink ek, van hom weg nie.</p>
<p><a class='ref jsk' id='jsk1143' href='#jsk1143'>JSK 1143</a>My vertroue en blydskap en gees en aandag<br>
dwaal nie weg van Gotama se leer nie;<br>
ek buig in elke rigting<br>
waarheen hy met die groot wysheid gaan.</p>
<p><a class='ref jsk' id='jsk1144' href='#jsk1144'>JSK 1144</a>Omdat ek vervalle en tenger is<br>
beweeg my lyf nie vinnig agterna nie.<br>
maar ek reis immer in vasberade krag<br>
want my gees, brahmaan, is aan hom gebind.</p>
<p><a class='ref jsk' id='jsk1145' href='#jsk1145'>JSK 1145</a>Ek het spartelend in modderslyk gelê<br>
en van vashouplek tot vashouplek gedryf—<br>
en toe sien ek die vol-verligte<br>
wat smetloos skoon<br>
die vloed se anderkant bereik het.’</p>
<p><a class='ref jsk' id='jsk1146' href='#jsk1146'>JSK 1146</a>‘Soos Vakkali en Bhadravudha en Alavi-Gotama<br>
verlos is deur vertroue<br>
sal ook jy dat vertroue jou verlos;<br>
jy, Pingiya, sal uitgaan anderkant die doodsdomein.’</p>
<p><a class='ref jsk' id='jsk1147' href='#jsk1147'>JSK 1147</a>‘My genoeë is nog groter<br>
noudat ek die woord van die wyse gehoor het.<br>
Die vrugbaar-wyse vol-verligte<br>
verwyder die sluier</p>
<p><a class='ref jsk' id='jsk1148' href='#jsk1148'>JSK 1148</a>want hy ken die hoogste godedom<br>
en weet alles wat ver en naby is;<br>
die leraar maak ’n einde aan die vrae<br>
van hulle wat hul twyfel toegee.</p>
<p><a class='ref jsk' id='jsk1149' href='#jsk1149'>JSK 1149</a>Ek is op weg<br>
—al my twyfel gedaan—<br>
na wat stewig is en nooit vergaan<br>
en waarvan geen gelykenis bestaan;<br>
ag my daaraan toegewy.’</p>
</blockquote>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
