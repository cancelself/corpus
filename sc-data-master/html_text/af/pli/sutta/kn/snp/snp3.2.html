<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp3.2' lang='af'>
<header>
<ul>
<li class='division'>Sutta Nipāta 3.2</li>
</ul>
<h1>Inspanníng</h1>
</header>
<blockquote class='gatha'>
<p><a class='ref jsk' id='jsk425' href='#jsk425'>JSK 425</a>Terwyl ek my in diep bepeinsing by die Neranjara-rivier inspan<br>
om met alle mag verlossing van gebondenheid te vind</p>
<p><a class='ref jsk' id='jsk426' href='#jsk426'>JSK 426</a>kom Namuci nader en vol jammerte sê hy:<br>
‘Hoe maer en bleek is jy. Die dood is aan jou sy.</p>
<p><a class='ref jsk' id='jsk427' href='#jsk427'>JSK 427</a>Duisend dele dood is jy teen een deel lewe.<br>
Leef meneer! Leef is beter! Lewend sal jy wins verwerf!</p>
<p><a class='ref jsk' id='jsk428' href='#jsk428'>JSK 428</a>Leef volgens reë1, versorg die offervuur, verkry ruim gewin.<br>
Waarom sal jy jou inspan?</p>
<p><a class='ref jsk' id='jsk429' href='#jsk429'>JSK 429</a>Inspanning is ’n harde pad:<br>
moeilik om te voltooi,<br>
moeilik om te begin.’</p>
<p><a class='ref jsk' id='jsk430' href='#jsk430'>JSK 430</a>Digby die Boeddha het Mara gaan staan toe hy hierdie verse voorlê.<br>
In antwoord op sy woorde het die Deurlugtige gesê:<br>
‘Tot watter nut is jy hier, o Bose, vriend van luiaards?</p>
<p><a class='ref jsk' id='jsk431' href='#jsk431'>JSK 431</a>By my sal jy geen behoefte aan selfs die kleinste winsie vind nie.<br>
Laat Mara praat van wins met wie dit nodig het.</p>
<p><a class='ref jsk' id='jsk432' href='#jsk432'>JSK 432</a>In my is vertroue en krag en wysheid en vasberadenheid.<br>
Waarom vra jy uit oor “lewe”?</p>
<p><a class='ref jsk' id='jsk433' href='#jsk433'>JSK 433</a>Die wind wat hier waai sal strome en riviere laat opdroog.<br>
Waarom sou stryd my bloed nie verskroei nie?</p>
<p><a class='ref jsk' id='jsk434' href='#jsk434'>JSK 434</a>Bloed en gal en slym droog op en vleis vergaan<br>
maar gees word helderder<br>
en bestendiger in my word aandag, wysheid, kalmte.</p>
<p><a class='ref jsk' id='jsk435' href='#jsk435'>JSK 435</a>Terwyl ek so leef in die ervaar van uiterste sensasies<br>
begeer my gees geen singenot.<br>
Kyk—suiwer wees!</p>
<p><a class='ref jsk' id='jsk436' href='#jsk436'>JSK 436</a>Singenot word die eerste vyand genoem,<br>
weersin die tweede,<br>
die derde word honger en dors genoem,<br>
begeerte die vierde;</p>
<p><a class='ref jsk' id='jsk437' href='#jsk437'>JSK 437</a>die vyfde word traagheid en botheid genoem,<br>
die sesde vrees,<br>
die sewende twyfel,<br>
huigel en verstoktheid die agtste;</p>
<p><a class='ref jsk' id='jsk438' href='#jsk438'>JSK 438</a>daar is wins, roem, eer en reputasie valslik verkry;<br>
’n hoë dunk van jouself en miskenning van ander.</p>
<p><a class='ref jsk' id='jsk439' href='#jsk439'>JSK 439</a>Dít, o donker Namucci, is jou stormende leërmag.<br>
Net die held sal oorwin, en wie oorwin vind geluk.</p>
<p><a class='ref jsk' id='jsk440' href='#jsk440'>JSK 440</a>Lewe hier beteken vir my in gras geklee net mooi niks.<br>
Eerder sterf in stryd as leef in nederlaag.</p>
<p><a class='ref jsk' id='jsk441' href='#jsk441'>JSK 441</a>Hier het askete en brahmane ondergegaan sonder om die pad te ken<br>
waarop die glansrykes loop, en hulle word nie meer gesien nie.</p>
<p><a class='ref jsk' id='jsk442' href='#jsk442'>JSK 442</a>Ek sien Mara op sy olifant en ’n oorlogsmag wat my aan alle kant omring<br>
maar ek gaan die stryd tegemoet, en sal van dié plek nie wyk nie.</p>
<p><a class='ref jsk' id='jsk443' href='#jsk443'>JSK 443</a>Ek sal jou leërmag wat deur wêreld en gode nie oorwin kan word nie<br>
met wysheid breek soos met ’n klip ’n ongebakte kleipot.</p>
<p><a class='ref jsk' id='jsk444' href='#jsk444'>JSK 444</a>Met getemde voorneme en met vaste aandag sal ek reis<br>
en wyd van land tot land al my dissipels leer.</p>
<p><a class='ref jsk' id='jsk445' href='#jsk445'>JSK 445</a>Met wil en krag sal hulle my wat drang oorwin se voorskif volg<br>
en so die vlak bereik waar droefheid nie meer geld nie.’</p>
<p><a class='ref jsk' id='jsk446' href='#jsk446'>JSK 446</a>‘Al vir sewe jaar volg ek die Deurlugtige,<br>
neem elke voetstap van hom waar,<br>
maar by die volledig aandagtige Verligte<br>
het ek nooit ’n kans gestaan.</p>
<p><a class='ref jsk' id='jsk447' href='#jsk447'>JSK 447</a>’n Kraai vlieg oor ’n klip die kleur van vet en krys:<br>
“Wat het ons hier, so lekker sag, so soet?”</p>
<p><a class='ref jsk' id='jsk448' href='#jsk448'>JSK 448</a>Die kraai vlieg droëbek van die klip af op—<br>
en ons draai moedeloos van Gotama weg.’</p>
<p><a class='ref jsk' id='jsk449' href='#jsk449'>JSK 449</a>Uit die arm van die bose gly teleurgesteld sy luit,<br>
en hy verdwyn.</p>
</blockquote>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
