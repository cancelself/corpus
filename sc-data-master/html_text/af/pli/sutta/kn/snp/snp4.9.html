<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp4.9' lang='af'>
<header>
<ul>
<li class='division'>Sutta Nipāta 4.9</li>
</ul>
<h1>Leef vrij van dogma</h1>
</header>
<p>Die Deurlugtige:</p>
<blockquote class='gatha'>
<p><a class='ref jsk' id='jsk835' href='#jsk835'>JSK 835</a>‘Selfs by die aanskou van Tanha, Arati en Raga<br>
het ek geen seks begeer nie.<br>
Wat is dit hierdie, vol onrein uitskeiding?<br>
Ek sou nie eens met my voet daaraan wil raak nie.’</p>
</blockquote>
<p>Magandiya:</p>
<blockquote class='gatha'>
<p><a class='ref jsk' id='jsk836' href='#jsk836'>JSK 836</a>‘As u nie so ’n vrou wil hê nie<br>
—so ’n pêrel deur baie konings begeer—<br>
watter filosofie, etiek, geloftes en lewenspraktyk,<br>
watter toekomslewe verkondig u dan?’</p>
<p><a class='ref jsk' id='jsk837' href='#jsk837'>JSK 837</a>‘Magandiya, die leringe waaraan mense vashou<br>
het ek nagevors—maar ek verkondig niks;<br>
die dogmas het ek sonder vashou deurgekyk—<br>
maar in my soeke innerlike rus gesien.’</p>
<p><a class='ref jsk' id='jsk838' href='#jsk838'>JSK 838</a>‘Wyse man, u praat sonder vashou<br>
van geformuleerde standpunte,<br>
maar hoe beskryf verstandiges<br>
‘innerlike rus’?’</p>
<p><a class='ref jsk' id='jsk839' href='#jsk839'>JSK 839</a>‘Mens kan nie sê dat suiwerheid kom<br>
uit dogma of tradisie of geleerdheid of deug of ritueel<br>
of uit die blote afwesigheid<br>
van dogma of tradisie of geleerdheid of deug of ritueel nie—<br>
laat hom net kalm en onafhanklik<br>
bestaansbegeerte resloos prysgee.’</p>
<p><a class='ref jsk' id='jsk840' href='#jsk840'>JSK 840</a>‘Die opvatting dat mens nie kan sê dat suiwerheid kom<br>
uit dogma of tradisie of geleerdheid of deug of ritueel<br>
of uit die blote afwesigheid<br>
van dogma of tradisie of geleerdheid of deug of ritueel nie—<br>
ek beskou dit as onsin;<br>
natuurlik bereik sommiges suiwerheid deur dogma.’</p>
<p><a class='ref jsk' id='jsk841' href='#jsk841'>JSK 841</a>‘Omdat jy in jou uitvra te midde van alles waaraan mense vashou<br>
van dogma afhanklik is, word jy obsessief—<br>
vandaar dat jy nie verstaan wat ek sê nie<br>
en dit as onsin beskou.</p>
<p><a class='ref jsk' id='jsk842' href='#jsk842'>JSK 842</a>Wie aan homself dink as “gelyke”, “meerdere” of “mindere”<br>
sal om juis daardie rede disputeer;<br>
maar waarom sou ’n brahmaan, ongeraak deur aldrie vergelykings,<br>
vir wie “gelyk” of “meer” of “minder” nie bestaan nie—</p>
<p><a class='ref jsk' id='jsk843' href='#jsk843'>JSK 843</a>waarom sou hy daarop aandring dat “dít die waarheid is”?<br>
Met wie sou hy redekawel oor “vals”?<br>
Met wie sou iemand vir wie “gelyk” en “ongelyk” nie bestaan nie<br>
’n argument aanknoop?</p>
<p><a class='ref jsk' id='jsk844' href='#jsk844'>JSK 844</a>Die wyse mens wat die huis verlaat en woningloos swerf,<br>
wat in die dorp nie vriendskappe smee nie<br>
en vry van lus geen voorkeur het nie—<br>
hy neem nie aan publieke twispraat deel nie.</p>
<p><a class='ref jsk' id='jsk845' href='#jsk845'>JSK 845</a>’n Groot mens leef vry van dogma in die wêreld,<br>
gryp nie daaraan vas nie en argumenteer nie daaroor nie.<br>
Soos die doringsteel-lotus wat in soutwater groei<br>
nie deur water en modder besoedel word nie,<br>
so is ’n wyse mens wat belangeloos vrede leer—<br>
onbesoedel deur wêreldse sinplesier.</p>
<p><a class='ref jsk' id='jsk846' href='#jsk846'>JSK 846</a>’n Mens wat insig gekry het, is nie hoogmoedig<br>
omrede van dogma of kennis nie,<br>
word nie deur prestasie of tradisie beïnvloed nie<br>
en nie in denkvestings inverlei nie;</p>
<p><a class='ref jsk' id='jsk847' href='#jsk847'>JSK 847</a>’n mens wat vry is van persepsies is nie gebonde nie,<br>
en een wat deur wysheid verlos is, het geen illusies nie—<br>
maar hulle wat aan persepsie en dogma vasgryp<br>
loop in die wéreld rond en veroorsaak konflik.’</p>
</blockquote>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
