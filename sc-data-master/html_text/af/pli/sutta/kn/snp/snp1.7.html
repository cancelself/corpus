<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp1.7' lang='af'>
<header>
<ul>
<li class='division'>Sutta Nipāta 1.7</li>
</ul>
<h1>Ellendeling</h1>
</header>
<p>Aldus het ek gehoor:</p>
<p>By geleentheid het die Deurlugtige in die buurt van Savatthi gewoon, in die Jeta-plantasie in Anathapindika se park. Een oggend het die Deurlugtige homself beklee, sy bedelbak en kleed opgeneem en in Savatthi ingegaan om te bedel. Dit was die tyd dat ’n vuur aangesteek en die offervuur omhoog gehou word in die huis van die brahmaan Aggika-Bharadvaja. Toe die Deurlugtige van huis tot huis in Savatthiya rondgaan, kom hy by die huis van die brahmaan Aggika-Bharadvaja. Die brahmaan Aggika-Bharadvaja sien die Deurlugtige van ver af aankom en sê:</p>
<p>‘Jy daar, kaalgeskeerde, swerweling, ellendeling!’</p>
<p>Die Deurlugtige antwoord die brahmaan Aggika-Bharadvaja:</p>
<p>‘Brahmaan, weet jy wat ’n ellendeling is en watter dinge maak dat mens ’n ellendeling is?’</p>
<p>‘Nee, meester Gotama, ek weet nie wat ’n ellendeling is en watter dinge maak dat mens ’n ellendeling is nie. Vertel my asseblief die waarheid, sodat ek weet wat ’n ellendeling is en watter dinge maak dat mens ’n ellendeling is.’</p>
<p>‘Luister dan, brahmaan, gee goed aandag, en ek sal jou vertel.’</p>
<p>‘Ja, meester,’ antwoord die brahmaan Aggika-Bharadvaja die Deurlugtige.</p>
<blockquote class='gatha'>
<p><a class='ref jsk' id='jsk116' href='#jsk116'>JSK 116</a>‘Die mens wat wrokkig, foutsoekerig, skynheilig<br>
en vol denkspinsels en voorwendsels is—<br>
weet dié een is ellendeling.</p>
<p><a class='ref jsk' id='jsk117' href='#jsk117'>JSK 117</a>Die mens wat dier of voë1, ja enige lewe skaad<br>
en vir geen lewe goedheid voel nie—<br>
weet dié een is ellendeling.</p>
<p><a class='ref jsk' id='jsk118' href='#jsk118'>JSK 118</a>Die mens wat dorpe en stede terroriseer<br>
en om wie die gerug van skrik versprei—<br>
weet dié een is ellendeling.</p>
<p><a class='ref jsk' id='jsk119' href='#jsk119'>JSK 119</a>Die mens wat in dorpe of woude<br>
ander van hul besittings roof—<br>
weet dié een is ellendeling.</p>
<p><a class='ref jsk' id='jsk120' href='#jsk120'>JSK 120</a>Die mens wat skuld maak<br>
en wegskram van die terugbetaal—<br>
weet dié een is ellendeling.</p>
<p><a class='ref jsk' id='jsk121' href='#jsk121'>JSK 121</a>Die mens wat ’n kleinigheid wil hê<br>
en ’n reisiger doodslaan om dit te kry—<br>
weet dié een is ellendeling.</p>
<p><a class='ref jsk' id='jsk122' href='#jsk122'>JSK 122</a>Die mens wat in eie of ander belang<br>
of omrede van wins valslik getuig—<br>
weet dié een is ellendeling.</p>
<p><a class='ref jsk' id='jsk123' href='#jsk123'>JSK 123</a>Die mens wat met vrouens van familie of vriende verkeer,<br>
hetsy met geweld of met verlof—<br>
weet dié een is ellendeling.</p>
<p><a class='ref jsk' id='jsk124' href='#jsk124'>JSK 124</a>Die mens wat moeder en vader wie se jeug vergaan het<br>
nie versorg nie al kan hy—<br>
weet dié een is ellendeling.</p>
<p><a class='ref jsk' id='jsk125' href='#jsk125'>JSK 125</a>Die mens wat moeder of vader, broer of suster of skoonmoeder<br>
aanrand of beledig—<br>
weet dié een is ellendeling.</p>
<p><a class='ref jsk' id='jsk126' href='#jsk126'>JSK 126</a>Die mens wat uitgevra oor die groot belang<br>
onbenulligheid gehul in dubbelsinnigheid meedeel—<br>
weet dié een is ellendeling.</p>
<p><a class='ref jsk' id='jsk127' href='#jsk127'>JSK 127</a>Die mens wat verkeerd doen en sy dade verberg<br>
in die hoop dat niemand sal weet nie—<br>
weet dié een is ellendeling.</p>
<p><a class='ref jsk' id='jsk128' href='#jsk128'>JSK 128</a>Die mens wat ’n ander huis besoek en daar goeie kos geniet<br>
maar in ruil geen gasvryheid betoon nie—<br>
weet dié een is ellendeling.</p>
<p><a class='ref jsk' id='jsk129' href='#jsk129'>JSK 129</a>Die mens wat brahmaan, askeet of ander bedelaar<br>
met leuens mislei—<br>
weet dié een is ellendeling.</p>
<p><a class='ref jsk' id='jsk130' href='#jsk130'>JSK 130</a>Die mens wat ’n brahmaan of askeet met etenstyd beledig<br>
en niks gee nie—<br>
weet dié een is ellendeling.</p>
<p><a class='ref jsk' id='jsk131' href='#jsk131'>JSK 131</a>Die mens wat vir klein gewin, al weet hy niks, van iets vertel<br>
wat nooit was nie—<br>
weet dié een is ellendeling.</p>
<p><a class='ref jsk' id='jsk132' href='#jsk132'>JSK 132</a>Die mens wat homself verhef en ’n ander misken,<br>
kleinsielig selfvoldaan—<br>
weet dié een is ellendeling.</p>
<p><a class='ref jsk' id='jsk133' href='#jsk133'>JSK 133</a>Die mens boosaardig gierig, kwaadwillig jaloers,<br>
geweteloos skaamteloos skelm—<br>
weet dié een is ellendeling.</p>
<p><a class='ref jsk' id='jsk134' href='#jsk134'>JSK 134</a>Die mens wat die Boeddha of een van sy dissipels verguis,<br>
hetsy swerwer of huisbewoner—<br>
weet dié een is ellendeling.</p>
<p><a class='ref jsk' id='jsk135' href='#jsk135'>JSK 135</a>Die mens wat nie ’n <i>arahant</i> is nie maar een speel<br>
is die grootste skelm en laagste ellendeling op aarde.<br>
Die wat ek aan julle onthul dra die naam “ellendeling”.</p>
<p><a class='ref jsk' id='jsk136' href='#jsk136'>JSK 136</a>Nie deur geboorte is jy ’n ellendeling, nie deur geboorte ’n edel mens nie;<br>
deur jou daad word jy ’n ellendeling, deur jou daad ’n edel mens.</p>
<p><a class='ref jsk' id='jsk137' href='#jsk137'>JSK 137</a>Luister na die volgende voorbeeld:<br>
’n laaggebore verstoteling bekend as Matanga</p>
<p><a class='ref jsk' id='jsk138' href='#jsk138'>JSK 138</a>het sonderlinge roem verwerf<br>
en talle krygers en brahmane het hom kom dien.</p>
<p><a class='ref jsk' id='jsk139' href='#jsk139'>JSK 139</a>Die suiwer weg na die godewêreld het hy bestyg<br>
en vry van drif en lus die Brahmasfeer bereik;<br>
van geboorte daar het afkoms hier hom nie weerhou nie.</p>
<p><a class='ref jsk' id='jsk140' href='#jsk140'>JSK 140</a>Mantra-kundige brahmane uit Veda-geleerde families gebore<br>
maar aan bose dade verslaaf</p>
<p><a class='ref jsk' id='jsk141' href='#jsk141'>JSK 141</a>word in hierdie lewe verag en verwag ’n slegte oorgang na hierna.<br>
Afkoms weerhou nie van hergeboorte in skande nie.</p>
<p><a class='ref jsk' id='jsk142' href='#jsk142'>JSK 142</a>Nie deur geboorte is jy ’n ellendeling, nie deur geboorte ’n edel mens nie;<br>
deur jou daad word jy ’n ellendeling, deur jou daad ’n edel mens.’</p>
</blockquote>
<p>Na hierdie woorde het die brahmaan Aggikabharadvaja aan die Deurlugtige gesê:</p>
<p>‘Wonderlik, eerbiedwaardige Gotama, wonderlik! Soos wanneer iemand regop sou sit wat omgeval het, sou oopmaak wat toegemaak is, die weg sou aandui vir iemand wat verdwaal is, of ’n olielamp in ’n donker plek sou inbring sodat die wat oë het, vorme kan sien—so het die eerbiedwaardige Gotama die <i>dhamma</i> op verskeie maniere verduidelik. Ek neem toevlug by die eerbiedwaardige Gotama, by die <i>dhamma</i>, en by die <i>sangha</i>. Mag die eerbiedwaardige Gotama my as ’n leke-dissipel aanvaar, as een wat van nou af vir die res van my lewe by hom toevlug geneem het.’</p>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
