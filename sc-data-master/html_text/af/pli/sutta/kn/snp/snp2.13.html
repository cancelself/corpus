<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp2.13' lang='af'>
<header>
<ul>
<li class='division'>Sutta Nipāta 2.13</li>
</ul>
<h1>Reg swerf</h1>
</header>
<blockquote class='gatha'>
<p><a class='ref jsk' id='jsk359' href='#jsk359'>JSK 359</a>‘Ek vra die wyse met oorvloedige begrip, die bestendige<br>
wat oorgevaar, die anderkant bereik en <i>nibbana</i> gevind het:<br>
hoe sal die monnik wat sy huis verlaat en sy begeertes verstoot het<br>
reg in die wêreld swerf?’</p>
<p><a class='ref jsk' id='jsk360' href='#jsk360'>JSK 360</a>Die Deurlugtige:<br>
‘Die monnik vir wie tekens nie meer bestaan nie,<br>
vingerwysings en drome en voorspooksels,<br>
en wat die smet van tekens geheel en al verwyder het—<br>
so een sal reg in die wêreld swerf.</p>
<p><a class='ref jsk' id='jsk361' href='#jsk361'>JSK 361</a>Die monnik wat afstand gedoen het<br>
van die sinlike drang na menslike en goddelike genot,<br>
wat die lewe deurskry het en die waarheid verstaan—<br>
so een sal reg in die wêreld swerf.</p>
<p><a class='ref jsk' id='jsk362' href='#jsk362'>JSK 362</a>Die monnik wat sy rug gekeer het op agterbakse skinderpraatjies,<br>
wrokkigheid en gulsigheid laat vaar het<br>
en van onderworpenheid en opposisie volkome los is—<br>
so een sal reg in die wêreld swerf.</p>
<p><a class='ref jsk' id='jsk363' href='#jsk363'>JSK 363</a>Wie aangenaam en onaangenaam prysgegee het,<br>
aan niks vashou nie, van niks afhanklik is nie<br>
en van bande geheel bevry is—<br>
so een sal reg in die wêreld swerf.</p>
<p><a class='ref jsk' id='jsk364' href='#jsk364'>JSK 364</a>Wie geen pit in lewensvastighede vind nie,<br>
afstand doen van die drif wat vashou en verlang,<br>
onafhanklik is en deur ander nie gelei word nie—<br>
so een sal reg in die wêreld swerf.</p>
<p><a class='ref jsk' id='jsk365' href='#jsk365'>JSK 365</a>Wie nie met woord of gedagte of daad teen enigiemand is nie,<br>
die waarheid diep ken<br>
en na die kwaliteit van <i>nibbana</i> streef—<br>
so een sal reg in die wêreld swerf.</p>
<p><a class='ref jsk' id='jsk366' href='#jsk366'>JSK 366</a>Die monnik wat nie belangrik voel as hy eerbiedig gegroet word nie,<br>
niks daarvan dink as hy beledig word nie<br>
en nie in die wolke is as hy van ander kos kry nie—<br>
so een sal reg in die wêreld swerf.</p>
<p><a class='ref jsk' id='jsk367' href='#jsk367'>JSK 367</a>Die monnik wat begeerte en bestaan agtergelaat het,<br>
opgehou het om ander te beseer en te bind,<br>
onsekerheid oorgesteek en die pyl van lyding uitgetrek het—<br>
so een sal reg in die wêreld swerf.</p>
<p><a class='ref jsk' id='jsk368' href='#jsk368'>JSK 368</a>Die monnik wat weet wat by homself pas,<br>
niemand op aarde benadeel nie<br>
en die waarheid ken soos dit is—<br>
so een sal reg in die wêreld swerf.</p>
<p><a class='ref jsk' id='jsk369' href='#jsk369'>JSK 369</a>Wie geen bose neigings meer oor het nie,<br>
die wortelkwaad uitgehaal het<br>
en van elke stut en behoefte los is—<br>
so een sal reg in die wêreld swerf.</p>
<p><a class='ref jsk' id='jsk370' href='#jsk370'>JSK 370</a>Wie die smette opgeruim en eiewaan vernietig het,<br>
by elke pad van hartstog verbygegaan het<br>
en beheers, bevry en bestendig is—<br>
so een sal reg in die wêreld swerf.</p>
<p><a class='ref jsk' id='jsk371' href='#jsk371'>JSK 371</a>Wie vertroue het, geleerd is en die weg sien,<br>
wys is maar hom by geen groepe skaar nie<br>
en afstand gedoen het van drang, verblinding en weersin—<br>
so een sal reg in die wêreld swerf.</p>
<p><a class='ref jsk' id='jsk372' href='#jsk372'>JSK 372</a>Wie suiwer is en seëvierend alle bedekkings van die gees afgeruk het,<br>
van gees-verskynsels meester is, lus-loos die anderkant bereik<br>
en weet hoe om emosionele en wilsfaktore vaardig te beëindig—<br>
so een sal reg in die wêreld swerf.</p>
<p><a class='ref jsk' id='jsk373' href='#jsk373'>JSK 373</a>Wie in verlede en toekoms tyd oorwin het,<br>
in kennis volkome suiwer is<br>
en geheel bevry van al die sintuiglike sfere—<br>
so een sal reg in die wêreld swerf.</p>
<p><a class='ref jsk' id='jsk374' href='#jsk374'>JSK 374</a>Wie die weg ken en die leer verstaan,<br>
helder en klaar die vernietiging van die smette gesien<br>
en alle verkleefdheid aan bestaan beëindig het—<br>
so een sal reg in die wêreld swerf.’</p>
<p><a class='ref jsk' id='jsk375' href='#jsk375'>JSK 375</a>‘So is dit inderdaad, o Deurlugtige.<br>
Die monnik wat so met dissipline leef<br>
en van alle bande los is—<br>
so een sal reg in die wêreld swerf.’</p>
</blockquote>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
