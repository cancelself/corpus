<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp3.9' lang='af'>
<header>
<ul>
<li class='division'>Sutta Nipāta 3.9</li>
</ul>
<h1>Die ware edelmens</h1>
</header>
<p>Aldus het ek gehoor:</p>
<p>By geleentheid het die Deurlugtige by Icchanamkala in die Icchanamkala-bos gewoon. Op daardie stadium was ’n groot aantal beroemde en welgestelde brahmane by Icchanamkala woonagtig: die brahmane Canki, Tarukkha, Pokkharasati, Janussoni, Todeyya, asook ander beroemde en welgestelde brahmane. Terwyl die jong brahmane Vasettha en Bharadvaja te voet heen en weer gestap het, het die volgende gesprek ontwikkel:</p>
<p>‘Hoe, meneer, word mens ’n brahmaan?’</p>
<p>Die jong brahmaan Bharadvaja het geantwoord:</p>
<p>‘In die mate dat mens van goeie afkoms is van vaderskant en van moederskant, uit sewe generasies so suiwer dat geen vinger van blaam na jou geboorte gewys kan word nie, word jy ’n brahmaan.’</p>
<p>Die jong brahmaan Vasettha het gesê:</p>
<p>‘In die mate dat mens deugsaam is en die regte geloftes aanhang, word mens ’n brahmaan.’</p>
<p>Bharadvaja kon Vasettha nie oortuig nie, en Vasettha kon Bharadvaja nie oortuig nie. Toe sê Vasettha aan Bharadvaja:</p>
<p>‘Bharadvaja, die swerwer Gotama, ’n seun van die Sakyas, het die Sakyas verlaat en woon by Icchanamkala in die Icchanamkala-bos. Aangaande die eerbiedwaardige Gotama het die volgende positiewe berig gekom: “Die Deurlugtige is ’n <i>arahant</i>, ’n Volverligte, toegerus met kennis en goeie gedrag, ’n Welgekome, kenner van die wêrelde, onoortreflik, beheerser van dié wat getem moet word, onderwyser van gode en mense, ’n Boeddha, ’n Deurlugtige.” Kom ons gaan na die swerwer Gotama toe en vra hom oor hierdie saak uit. Soos die swerwer Gotama dit aan ons verduidelik, so sal ons dit verstaan.’</p>
<p>‘Ja, goed so,’ het Bharadvaja met Vasettha se voorstel ingestem. Toe gaan die jong brahmane Vasettha en Bharadvaja na waar die Deurlugtige was, groet hom vriendelik, gaan sit eenkant en spreek hom met verse aan:</p>
<blockquote class='gatha'>
<p><a class='ref jsk' id='jsk594' href='#jsk594'>JSK 594</a>‘Ons is albei aanvaarde en erkende kenners van die drie Vedas.<br>
ek ’n dissipel van Pokkharasati, hy van Tarukkha.</p>
<p><a class='ref jsk' id='jsk595' href='#jsk595'>JSK 595</a>Ons is meesters van wat in die drie Vedas verkondig word<br>
en ken die metrum, die grammatika, die resitering so goed soos ons leermeesters.</p>
<p><a class='ref jsk' id='jsk596' href='#jsk596'>JSK 596</a>Weet dit, o heldersiende:<br>
Ons verskil van mening aangaande die betekenis van geboorte, Gotama.<br>
Bharadvaja beweer mens is ’n brahmaan op grond van geboorte,<br>
en ek beweer dit is op grond van dade.</p>
<p><a class='ref jsk' id='jsk597' href='#jsk597'>JSK 597</a>Omdat ons mekaar nie kan oortuig nie het ons gekom om u te vra,<br>
o Deurlugtige, u wat beroemd is as volkome verligte.</p>
<p><a class='ref jsk' id='jsk598' href='#jsk598'>JSK 598</a>Soos mense die nuwe maan ontroerd vereer met gevoude hande uitgestrek,<br>
so vereer hulle Gotama in die wêreld.</p>
<p><a class='ref jsk' id='jsk599' href='#jsk599'>JSK 599</a>Ons vra u, Gotama, wat as oog van die wêreld verskyn het:<br>
word mens ’n brahmaan deur geboorte of deur daad?<br>
Vertel u ons—want ons weet dit nie—<br>
waaraan ons ’n brahmaan kan ken.’</p>
<p><a class='ref jsk' id='jsk600' href='#jsk600'>JSK 600</a>‘Vasettha, ek sal die indeling van die veelsoortige lewende wesens<br>
in die korrekte orde aan julle verduidelik:</p>
<p><a class='ref jsk' id='jsk601' href='#jsk601'>JSK 601</a>Ken gras en bome wat geen bewussyn het nie,</p>
<p><a class='ref jsk' id='jsk602' href='#jsk602'>JSK 602</a>insekte van motte tot miere,</p>
<p><a class='ref jsk' id='jsk603' href='#jsk603'>JSK 603</a>viervoetige diere, klein en groot,</p>
<p><a class='ref jsk' id='jsk604' href='#jsk604'>JSK 604</a>slange en reptiele wat op hulle mae seil,</p>
<p><a class='ref jsk' id='jsk605' href='#jsk605'>JSK 605</a>visse wat in die water leef,</p>
<p><a class='ref jsk' id='jsk606' href='#jsk606'>JSK 606</a>voëls wat met vlerke deur die lug sweef—<br>
uiteenlopende soorte, elk met sy onderskeidende kenmerke.</p>
<p><a class='ref jsk' id='jsk607' href='#jsk607'>JSK 607</a>Die veelvoudige onderskeidende kenmerke van daardie lewensvorme<br>
ontbreek by mense:</p>
<p><a class='ref jsk' id='jsk608' href='#jsk608'>JSK 608</a>Nie wat betref hare, kop, ore of oë,<br>
mond, neus, lippe of wenkbroue,</p>
<p><a class='ref jsk' id='jsk609' href='#jsk609'>JSK 609</a>nek, skouers, maag of rug,<br>
heupe, borskas, manlike of vroulike geslagsorgane,</p>
<p><a class='ref jsk' id='jsk610' href='#jsk610'>JSK 610</a>hande, voete, palms of naels,<br>
kuite, dye, huidskleur of stem<br>
is daar onderskeidende kenmerke soos by ander lewensvorme nie.</p>
<p><a class='ref jsk' id='jsk611' href='#jsk611'>JSK 611</a>By mense is daar nie fisieke soortverskille nie<br>
maar slegs verskille van funksie en konvensie.</p>
<p><a class='ref jsk' id='jsk612' href='#jsk612'>JSK 612</a>Vasettha, besef dat<br>
’n mens wat van boerdery leef<br>
’n boer is en nie ’n brahmaan nie;</p>
<p><a class='ref jsk' id='jsk613' href='#jsk613'>JSK 613</a>’n mens wat van ’n ambag leef<br>
’n ambagsman is en nie ’n brahmaan nie;</p>
<p><a class='ref jsk' id='jsk614' href='#jsk614'>JSK 614</a>’n mens wat van handel leef<br>
’n handelaar is en nie ’n brahmaan nie;</p>
<p><a class='ref jsk' id='jsk615' href='#jsk615'>JSK 615</a>’n mens wat van diens leef<br>
’n dienskneg is en nie ’n brahmaan nie;</p>
<p><a class='ref jsk' id='jsk616' href='#jsk616'>JSK 616</a>’n mens wat van diefstal leef<br>
’n dief is en nie ’n brahmaan nie;</p>
<p><a class='ref jsk' id='jsk617' href='#jsk617'>JSK 617</a>’n mens wat van boogskiet leef<br>
’n soldaat is en nie ’n brahmaan nie:</p>
<p><a class='ref jsk' id='jsk618' href='#jsk618'>JSK 618</a>’n mens wat leef van offerhandes bring<br>
’n priester is en nie ’n brahmaan nie;</p>
<p><a class='ref jsk' id='jsk619' href='#jsk619'>JSK 619</a>’n mens wat leef van die opbrengs van ’n dorp of koninkryk<br>
’n koning is en nie ’n brahmaan nie.</p>
<p><a class='ref jsk' id='jsk620' href='#jsk620'>JSK 620</a>Ek noem ’n mens nie brahmaan<br>
op grond van wie sy ma is<br>
of omdat hy “meneer” genoem word en ryk is nie.<br>
’n Mens wat niks het nie en na niks gryp nie—<br>
so een noem ek brahmaan.</p>
<p><a class='ref jsk' id='jsk621' href='#jsk621'>JSK 621</a>Iemand wat alle bande afsny sonder om ’n ophef te maak<br>
en vry anderkant enige binding leef—<br>
so een noem ek brahmaan.</p>
<p><a class='ref jsk' id='jsk622' href='#jsk622'>JSK 622</a>Iemand wat elke riem en tou en toom losgemaak<br>
en as verligte elke hindernis weggeneem het—<br>
so een noem ek brahmaan.</p>
<p><a class='ref jsk' id='jsk623' href='#jsk623'>JSK 623</a>Iemand wat onskuldig belediging, slae en gevangenskap verdra<br>
met die krag van geduld as sy weermag—<br>
so een noem ek brahmaan.</p>
<p><a class='ref jsk' id='jsk624' href='#jsk624'>JSK 624</a>Iemand sonder weersin wat deugsaam en nederig sy plig doen<br>
en sy laaste liggaam tem—<br>
so een noem ek brahmaan.</p>
<p><a class='ref jsk' id='jsk625' href='#jsk625'>JSK 625</a>Iemand aan wie sintuiglike begeertes nie kleef nie<br>
so min as water aan ’n lotusblaar of ’n mosterdsaad op ’n naald se punt—<br>
so een noem ek brahmaan.</p>
<p><a class='ref jsk' id='jsk626' href='#jsk626'>JSK 626</a>Iemand wat met insig in die einde van sy leed<br>
sy las en juk in hierdie lewe neergelê het—<br>
so een noem ek brahmaan.</p>
<p><a class='ref jsk' id='jsk627' href='#jsk627'>JSK 627</a>Iemand diepsinnig-wys wat ’n goeie van ’n slegte weg kan onderskei<br>
om so die hoogste eindpiek te bereik—<br>
so een noem ek brahmaan.</p>
<p><a class='ref jsk' id='jsk628' href='#jsk628'>JSK 628</a>Iemand sonder huis en sonder wens<br>
wat ewemin met mense met of sonder huis verkeer—<br>
so een noem ek brahmaan.</p>
<p><a class='ref jsk' id='jsk629' href='#jsk629'>JSK 629</a>Iemand wat geweld teen lewe staak of dit nou roer of stil is<br>
en wat nóg doodmaak nóg vir doodmaak rede gee—<br>
so een noem ek brahmaan.</p>
<p><a class='ref jsk' id='jsk630' href='#jsk630'>JSK 630</a>Iemand wat tussen vyandiges vriendelik is, tussen geweldenaars rustig<br>
en tussen grypsugtiges meedeelsaam—<br>
so een noem ek brahmaan.</p>
<p><a class='ref jsk' id='jsk631' href='#jsk631'>JSK 631</a>Iemand van wie begeerte, haat, ydelheid en huigel afrol<br>
soos mosterdsaad van ’n naald se punt—<br>
so een noem ek brahmaan.</p>
<p><a class='ref jsk' id='jsk632' href='#jsk632'>JSK 632</a>Iemand wie se woorde fyn, helder en waar is<br>
en niemand tot woede prikkel nie—<br>
so een noem ek brahmaan.</p>
<p><a class='ref jsk' id='jsk633' href='#jsk633'>JSK 633</a>Iemand wat niks vat nie tensy dit ’n vrye aanbod is<br>
of dit nou kosbaar is of nie, klein of groot, veel of min—<br>
so een noem ek brahmaan.</p>
<p><a class='ref jsk' id='jsk634' href='#jsk634'>JSK 634</a>Iemand wat vry van alle bande op niks daarbuite steun nie<br>
en by wie geen wens na hierdie wêreld of een hierna bestaan nie—<br>
so een noem ek brahmaan.</p>
<p><a class='ref jsk' id='jsk635' href='#jsk635'>JSK 635</a>Iemand by wie drif en twyfel in wete verdwyn<br>
en wat die sterflose diepte betree het—<br>
so een noem ek brahmaan.</p>
<p><a class='ref jsk' id='jsk636' href='#jsk636'>JSK 636</a>Iemand wat anderkant die dubbelband van deug en ondeug uitbeweeg<br>
en tog leedloos smetloos suiwer is—<br>
so een noem ek brahmaan.</p>
<p><a class='ref jsk' id='jsk637' href='#jsk637'>JSK 637</a>Iemand wat van bestaansplesier ontdaan<br>
en soos die helder maan so skoon en suiwer skyn—<br>
so een noem ek brahmaan.</p>
<p><a class='ref jsk' id='jsk638' href='#jsk638'>JSK 638</a>Iemand wat ontkom het aan die harde sirkelgang van dwaas bestaan<br>
vol teëspoed en die oewer aan die anderkant bereik het—<br>
so een noem ek brahmaan.</p>
</blockquote>
<p>Iemand wat sonder drang en sonder twyfel mediteer<br>
en helder uitgeklaar aan niks meer vashou nie—<br>
so een noem ek brahmaan.</p>
<blockquote class='gatha'>
<p><a class='ref jsk' id='jsk639' href='#jsk639'>JSK 639</a>Iemand wat bestaansgenot tot niet maak<br>
en in hierdie lewe huisloos swerf—<br>
so een noem ek brahmaan.</p>
<p><a class='ref jsk' id='jsk640' href='#jsk640'>JSK 640</a>Iemand wat die drang na bestaan tot niet maak<br>
en in hierdie lewe huisloos swerf—<br>
so een noem ek brahmaan.</p>
<p><a class='ref jsk' id='jsk641' href='#jsk641'>JSK 641</a>Iemand wat die las van binding aan mens en god kan afgooi<br>
en volkome los van elke juk beweeg—<br>
so een noem ek brahmaan.</p>
<p><a class='ref jsk' id='jsk642' href='#jsk642'>JSK 642</a>Iemand wat koel van lief en leed ontslae, ook van bestaan kan afskeid neem<br>
en soos ’n held oor die hele wêreld triomfeer—<br>
so een noem ek brahmaan.</p>
<p><a class='ref jsk' id='jsk643' href='#jsk643'>JSK 643</a>Iemand wat geluk vind in nie-verknogtheid en in die wete<br>
van die helder mens dat alle dinge sterf en weer verrys—<br>
so een noem ek brahmaan.</p>
<p><a class='ref jsk' id='jsk644' href='#jsk644'>JSK 644</a>Iemand wat die onsuiwerhede afgewas het, die <i>arahant</i><br>
wie se weg nóg gode nóg halfgode nóg mense ken—<br>
so een noem ek brahmaan.</p>
<p><a class='ref jsk' id='jsk645' href='#jsk645'>JSK 645</a>Iemand wat niks het uit die verlede, in die hede en vir die toekoms nie,<br>
die besitlose wat na niks gryp nie—<br>
so een noem ek brahmaan.</p>
<p><a class='ref jsk' id='jsk646' href='#jsk646'>JSK 646</a>Iemand wat gebaai het in die water van wysheid, ’n verligte held,<br>
’n edel bul, ’n wyse wat seëvier sonder begeerte—<br>
so een noem ek brahmaan.</p>
<p><a class='ref jsk' id='jsk647' href='#jsk647'>JSK 647</a>Iemand wat sy vorige lewens en hemel en hel ken<br>
en die einde van geboorte bereik het—<br>
so een noem ek brahmaan.</p>
<p><a class='ref jsk' id='jsk648' href='#jsk648'>JSK 648</a>Die rang van naam en stam in die wêreld gevestig<br>
het oral deur konvensie en afspraak tot stand gekom.</p>
<p><a class='ref jsk' id='jsk649' href='#jsk649'>JSK 649</a>Vir ’n lang tyd was oningeligtes met die valse denkbeeld behep<br>
en het hulle aan ons verkondig dat mens brahmaan word deur geboorte.</p>
<p><a class='ref jsk' id='jsk650' href='#jsk650'>JSK 650</a>Nie deur geboorte word mens brahmaan, nie deur geboorte nie-brahmaan.<br>
Deur handeling word mens brahmaan, deur handeling nie-brahmaan.</p>
<p><a class='ref jsk' id='jsk651' href='#jsk651'>JSK 651</a>Deur handeling word mens boer, deur handeling ambagsman,<br>
deur handeling handelaar, deur handeling dienskneg,</p>
<p><a class='ref jsk' id='jsk652' href='#jsk652'>JSK 652</a>deur handeling dief, deur handeling soldaat,<br>
deur handeling priester, deur handeling koning.</p>
<p><a class='ref jsk' id='jsk653' href='#jsk653'>JSK 653</a>Wyses neem waar hoe handeling werklik werk:<br>
hulle sien hoe dinge mekaar veroorsaak en verstaan dat dade vrugte dra.</p>
<p><a class='ref jsk' id='jsk654' href='#jsk654'>JSK 654</a>Handeling laat die wêreld draai, handeling laat die mensdom draai,<br>
handeling bind lewende wesens in soos ’n luns ’n rollende wiel.</p>
<p><a class='ref jsk' id='jsk655' href='#jsk655'>JSK 655</a>Deur soberheid, afsondering, onthouding en selfbeheer word mens brahmaan,<br>
bereik mens die hoogste staat van brahmaan-wees.</p>
<p><a class='ref jsk' id='jsk656' href='#jsk656'>JSK 656</a>Weet, o Vasettha, dat vir die wyses iemand in die drie Vedas gedrenk en kalm<br>
en ontslae van hergeboorte—dat so iemand Brahma en Sakha is.’</p>
</blockquote>
<p>Na hierdie woorde het die jong brahmane Vasettha en Bharadvaja aan die Deurlugtige gesê:</p>
<p>‘Wonderlik, eerbiedwaardige Gotama, wonderlik! Soos wanneer iemand regop sou sit wat omgeval het, sou oopmaak wat toegemaak is, die weg sou aandui vir iemand wat verdwaal is, of ’n olielamp in ’n donker plek sou inbring sodat dié wat oë het, vorme kan sien—so het die eerbiedwaardige Gotama die <i>dhamma</i> op verskeie maniere verduidelik. Ons neem toevlug by die eerbiedwaardige Gotama, by die <i>dhamma</i>,en by die <i>sangha</i>. Mag die eerbiedwaardige Gotama ons as leke-dissipels aanvaar wat van nou af vir die res van ons lewens by hom toevlug geneem het.’</p>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
