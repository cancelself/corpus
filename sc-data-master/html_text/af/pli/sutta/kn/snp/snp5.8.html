<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp5.8' lang='af'>
<header>
<ul>
<li class='division'>Sutta Nipāta 5.8</li>
</ul>
<h1>Die vrae van Nanda</h1>
</header>
<blockquote class='gatha'>
<p><a class='ref jsk' id='jsk1077' href='#jsk1077'>JSK 1077</a>‘Mense sê daar is “wyses” in die wêreld; waarom noem hulle so een “wys”, dink u:<br>
omdat hy kennis bereik het, of omdat hy ’n lewenswyse bereik het?’</p>
<p><a class='ref jsk' id='jsk1078' href='#jsk1078'>JSK 1078</a>‘Mens is “ ’n wyse”, sê die kenners, nie op grond van<br>
dogma of geleerdheid of kennis nie, o Nanda;<br>
ek verklaar dat “wyses” mense is wat die vyand ontwapen het:<br>
wat leef sonder woede en begeerte.’</p>
<p><a class='ref jsk' id='jsk1079' href='#jsk1079'>JSK 1079</a>‘Deurlugtige, ek vra u om my te sê:<br>
as brahmane en askete beweer dat suiwerheid kom<br>
uit dogmas en geleerdheid,<br>
reëls en geloftes<br>
of ander vorme,<br>
het hulle dan hier waar hul leef, Heer Deurlugtig,<br>
gebore word en oud word oorskry?’</p>
<p><a class='ref jsk' id='jsk1080' href='#jsk1080'>JSK 1080</a>‘As brahmane en askete beweer dat suiwerheid kom<br>
uit dogmas en geleerdheid,<br>
reëls en geloftes<br>
of ander vorme<br>
het hulle nie, o Nanda—sê ek—<br>
hier waar hul leef<br>
gebore word en oud word oorskry nie.’</p>
<p><a class='ref jsk' id='jsk1081' href='#jsk1081'>JSK 1081</a>‘Deurlugtige, ek vra u om my te sê:<br>
as brahmane en askete beweer dat suiwerheid kom<br>
uit dogmas en geleerdheid,<br>
reëls en geloftes<br>
of ander vorme<br>
en as u, o wyse, sê dat hulle deur die vloed nie kom nie—<br>
wie in die wêreld van gode en mense, Heer Deurlugtig,<br>
het dan gebore word en oud word oorskry?’</p>
<p><a class='ref jsk' id='jsk1082' href='#jsk1082'>JSK 1082</a>‘Nanda, ek sê dat nie alle brahmane en askete<br>
in gebore word en oud word gehul is nie:<br>
mense wat hier ontslae raak<br>
van wat gesien, gehoor en gedink word,<br>
van alle reëls en geloftes<br>
en van alle ander vorme,<br>
wat begeerte prysgee<br>
en sonder smette is<br>
noem ek vloed-oorstekers.’</p>
<p><a class='ref jsk' id='jsk1083' href='#jsk1083'>JSK 1083</a>‘Ek is verheug oor die woord van die groot siener!<br>
Gotama, vryheid van bestaansverknogtheid het u goed verduidelik:<br>
wie hier ontslae raak<br>
van wat gesien, gehoor en gedink word,<br>
van alle reëls en geloftes<br>
en van alle ander vorme,<br>
wat begeerte prysgee<br>
en sonder smette is<br>
noem ook ek vloed-oorstekers.’</p>
</blockquote>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
