<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp1.2' lang='af'>
<header>
<ul>
<li class='division'>Sutta Nipāta 1.2</li>
</ul>
<h1>Sekuriteít</h1>
</header>
<p>Dhaniya:</p>
<blockquote class='gatha'>
<p><a class='ref jsk' id='jsk18' href='#jsk18'>JSK 18</a>‘My rys is gekook en my koeie gemelk;<br>
ek woon op die wal van die Mahi;<br>
my huis is gedek, my vuur aan die brand—<br>
kom gerus as jy wil, o reën!’</p>
</blockquote>
<p>Die Deurlugtige:</p>
<blockquote class='gatha'>
<p><a class='ref jsk' id='jsk19' href='#jsk19'>JSK 19</a>‘My woede is weg en my traagheid verdwyn;<br>
ek bly ’n nag op die wal van die Mahi;<br>
my huis staan bloot, my vuur is geblus—<br>
kom gerus as jy wil, o reën!’</p>
<p><a class='ref jsk' id='jsk20' href='#jsk20'>JSK 20</a>‘Vlieë en muskiete is hier geen;<br>
my beeste wei in ’n kamp vol gras<br>
en sal ’n storm oorleef al bars dit los—<br>
kom gerus as jy wil, o reën!’</p>
<p><a class='ref jsk' id='jsk21' href='#jsk21'>JSK 21</a>‘Ek het ’n sterk vlot gebou,<br>
laat los, die rivier oorgesteek;<br>
’n vlot is nou onnodig—<br>
kom gerus as jy wil, o reën!’</p>
<p><a class='ref jsk' id='jsk22' href='#jsk22'>JSK 22</a>‘My vrou Gopi is getrou en standvastig;<br>
ons is al lank gelukkig saam;<br>
ek hoor geen kwaad van haar nie—<br>
kom gerus as jy wil, o reën!’</p>
<p><a class='ref jsk' id='jsk23' href='#jsk23'>JSK 23</a>‘My gees is getrou en vry,<br>
is al lank geoefen en getem;<br>
daar is geen kwaad in my nie—<br>
kom gerus as jy wil, o reën!’</p>
<p><a class='ref jsk' id='jsk24' href='#jsk24'>JSK 24</a>‘Ek onderhou myself;<br>
my seuns is almal gesond;<br>
ek hoor geen kwaad van hulle nie—<br>
kom gerus as jy wil, o reën!’</p>
<p><a class='ref jsk' id='jsk25' href='#jsk25'>JSK 25</a>‘Ek is niemand se huurling nie<br>
swerf oral met net wat ek verwerf;<br>
geen loon word gevra nie—<br>
kom gerus as jy wil, o reën!’</p>
<p><a class='ref jsk' id='jsk26' href='#jsk26'>JSK 26</a>‘Ek het rykdom, kalwers,<br>
dragtige koeie, stoetvee,<br>
’n bul wat die trop lei—<br>
kom gerus as jy wil, o reën!’</p>
<p><a class='ref jsk' id='jsk27' href='#jsk27'>JSK 27</a>‘Ek het geen rykdom, kalwers,<br>
dragtige koeie, stoetvee,<br>
’n bul wat die trop lei nie—<br>
kom gerus as jy wil o reën!’</p>
<p><a class='ref jsk' id='jsk28' href='#jsk28'>JSK 28</a>‘Die pale is stewig ingeplant,<br>
die nuwe grastoue in goeie toestand;<br>
selfs die kalwers sal hulle nie kan breek nie—<br>
kom gerus as jy wil, o reën!’</p>
<p><a class='ref jsk' id='jsk29' href='#jsk29'>JSK 29</a>‘Soos ’n bul het ek die bande gebreek,<br>
soos ’n olifantbul deur die rankers gebars;<br>
“ek” sal nie weer gebore word nie—<br>
kom gerus as jy wil, o reën!’</p>
<p><a class='ref jsk' id='jsk30' href='#jsk30'>JSK 30</a>Hoogtes en laagtes word oorstroom toe ’n donderstorm skielik losbars.<br>
Luisterend na die gedreun van die reën sê Dhaniya:</p>
<p><a class='ref jsk' id='jsk31' href='#jsk31'>JSK 31</a>‘Groot inderdaad is ons voordeel—<br>
ons wat die Deurlugtige gesien het;<br>
Insigvolle, ons neem toevlug by u;<br>
Groot Wyse, wees u ons Meester.</p>
<p><a class='ref jsk' id='jsk32' href='#jsk32'>JSK 32</a>Getrou aan u, Welgekome, sal ek en Gopi<br>
ons toewy aan die heilige lewe;<br>
ons sal geboorte en dood oorskry,<br>
’n einde maak aan die verdriet.’</p>
<p><a class='ref jsk' id='jsk33' href='#jsk33'>JSK 33</a>Mara die Bose:<br>
‘Wie kinders het, het vreugde van die kinders;<br>
wie beeste het, het vreugde van die beeste,<br>
want lewensverknogtheid is die held se vreugde;<br>
wie nie begeer nie het nie vreugde nie.’</p>
<p><a class='ref jsk' id='jsk34' href='#jsk34'>JSK 34</a>Die Deurlugtige:<br>
‘Wie kinders het, het leed van die kinders;<br>
wie beeste het, het leed van die beeste,<br>
want lewensverknogtheid is die held se leed;<br>
wie nie begeer nie het nie leed nie.’</p>
</blockquote>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
