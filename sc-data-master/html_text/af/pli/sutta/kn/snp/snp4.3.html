<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp4.3' lang='af'>
<header>
<ul>
<li class='division'>Sutta Nipāta 4.3</li>
</ul>
<h1>Verknogtheid aan dogma</h1>
</header>
<blockquote class='gatha'>
<p><a class='ref jsk' id='jsk780' href='#jsk780'>JSK 780</a>As ’n nuwe dispuut ontbrand<br>
redeneer party mense met slegte en party met eerlike bedoelings,<br>
maar omdat die wyse aan geen dispuut deelneem nie<br>
is hy nie soos ’n woeste braakland nie.</p>
<p><a class='ref jsk' id='jsk781' href='#jsk781'>JSK 781</a>Hoe kan iemand bo sy eie drogdenke uitstyg<br>
as hy deur hartstog gelei in sy eie voorkeure vassteek<br>
en deurentyd sy eie saak bevorder?—<br>
en soos hy dink, so sal hy praat.</p>
<p><a class='ref jsk' id='jsk782' href='#jsk782'>JSK 782</a>Dit is onedel gedrag<br>
om by ander met jou eie deugde te spog<br>
en ongevraagd van jouself te praat,<br>
sê die lewensvaardiges.</p>
<p><a class='ref jsk' id='jsk783' href='#jsk783'>JSK 783</a>Dit is edel gedrag vir ’n monnik<br>
om kalm, volkome geblus en sonder wêreldse hoogmoed<br>
nooit van homself en sy eie deugde groot te praat nie,<br>
sê die lewensvaardiges.</p>
<p><a class='ref jsk' id='jsk784' href='#jsk784'>JSK 784</a>Wie vir homself voordeel sien<br>
in gees-konstruksies (wat tog maar oorsaaklik-bepaald aanmekaar gesit<br>
en onsuiwer is, al word hulle hoe hoog geag), word afhanklik<br>
van ’n stabiliteit deur nie-stabiliteit bepaal.</p>
<p><a class='ref jsk' id='jsk785' href='#jsk785'>JSK 785</a>Mens oorwin jou verknogtheid aan dogma maar moeilik,<br>
want jy doen ’n ondersoek van gees-konstruksies en gryp dan een aan;<br>
jy verwerp of verkies dus so ’n konstruksie<br>
in ’n konteks van verknogthede.</p>
<p><a class='ref jsk' id='jsk786' href='#jsk786'>JSK 786</a>Geen gesuiwerde mens êrens op aarde<br>
vorm oorsaaklik-bepaalde denkbeelde aangaande hierdie lewe of ’n ander een nie;<br>
waar sou hy, gesuiwer van illusie en ydelheid, heengaan?<br>
want hy is nie meer ingeskakel nie.</p>
<p><a class='ref jsk' id='jsk787' href='#jsk787'>JSK 787</a>Een wat ingeskakel is, redeneer oor gees-konstruksies,<br>
maar waaroor en hoe sal mens met een wat nie ingeskakel is nie redeneer?<br>
want daar is niks wat syne of nie syne is nie:<br>
hy het elke dogma afgeskud.</p>
</blockquote>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
