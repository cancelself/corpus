<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp2.9' lang='af'>
<header>
<ul>
<li class='division'>Sutta Nipāta 2.9</li>
</ul>
<h1>Deug</h1>
</header>
<blockquote class='gatha'>
<p><a class='ref jsk' id='jsk324' href='#jsk324'>JSK 324</a>‘Watter deug, watter lewenswyse, watter dade moet ’n mens beoefen<br>
om volkome gevestig te wees en om die hoogste doel te bereik?’</p>
<p><a class='ref jsk' id='jsk325' href='#jsk325'>JSK 325</a>‘Laat hom ouer mense eer, nie afgunstig wees nie,<br>
weet wanneer om sy leermeester te sien<br>
en wanneer om aandagtig te luister<br>
na die goeie onderrig.</p>
<p><a class='ref jsk' id='jsk326' href='#jsk326'>JSK 326</a>Laat hom op die regte tyd voor die meester verskyn<br>
en nederig weerbarstigheid aflê.<br>
Laat hom die doel en die <i>dhamma</i> in gedagte hou<br>
en selfbeheersing en kuisheid beoefen.</p>
<p><a class='ref jsk' id='jsk327' href='#jsk327'>JSK 327</a>Laat die <i>dhamma</i> sy tuin wees waar hy vreugde vind en stil rus,<br>
wat hy van hoek tot kant leer ken.<br>
Laat hom niks sê wat tot nadeel van die <i>dhamma</i> is nie.<br>
Laat hom sy tyd met welgesproke woorde vul.</p>
<p><a class='ref jsk' id='jsk328' href='#jsk328'>JSK 328</a>Laat hom afstand doen van<br>
verspotheid en gulsigheid, klaerigheid en haatlikheid,<br>
skynheiligheid en bedrieglikheid, gulsigheid en hooghartigheid,<br>
voortvarendheid en ruheid, onsuiwerheid en versotheid,<br>
en laat hom sober, bestendig leef.</p>
<p><a class='ref jsk' id='jsk329' href='#jsk329'>JSK 329</a>Om te verstaan is die bedoeling van woorde wat goed geuit word,<br>
om te ken en te verstaan die bedoeling van versinking.<br>
Daar is geen wasdom in die wysheid en kennis<br>
van hom wat haastig is of traag nie.</p>
<p><a class='ref jsk' id='jsk330' href='#jsk330'>JSK 330</a>Wie vreugde vind in die <i>dhamma</i> soos deur die edeles geleer<br>
munt uit in spreke, in gees, in werke.<br>
Goed gevestig in vrede, in mildheid, in versinking<br>
dring hulle deur tot die wese van kennis en van wysheid.’</p>
</blockquote>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
