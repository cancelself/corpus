<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp2.12' lang='af'>
<header>
<ul>
<li class='division'>Sutta Nipāta 2.12</li>
</ul>
<h1>Vangisa</h1>
</header>
<p>Aldus het ek gehoor:</p>
<p>By geleentheid het die Deurlugtige in die buurt van Alavi gewoon, by die heiligdom Aggalava waar ’n senior monnik met die naam van Nigrodhakappa, die onderwyser van die eerbiedwaardige Vangisa, nie lank tevore nie heengegaan het. Die volgende gedagte het by die eerbiedwaardige Vangisa opgekom terwyl hy eensaam mediteer:</p>
<p>‘Het my onderwyser <i>nibbana</i> bereik of nie?’</p>
<p>In die aand staan die eerbiedwaardige Vangisa toe van sy private afsondering af op, gaan na die Deurlugtige toe, groet hom, gaan sit eenkant en vra hom:</p>
<p>‘Terwyl ek eensaam mediteer, het die volgende gedagte by my opgekom: het my onderwyser <i>nibbana</i> bereik of nie?’</p>
<p>Toe staan die eerbiedwaardige Vangisa van sy sitplek af op, hang sy kleed oor een skouer, bring met gevoude hand hulde aan die Deurlugtige en spreek hom met ’n vers aan:</p>
<blockquote class='gatha'>
<p><a class='ref jsk' id='jsk343' href='#jsk343'>JSK 343</a>‘Ons vra die Meester met volmaakte wysheid,<br>
u wat onsekerheid in hierdie lewe vernietig:<br>
By Aggalava het ’n bekende, ja beroemde monnik<br>
met volkome kalm gees sy tyd volbring.</p>
<p><a class='ref jsk' id='jsk344' href='#jsk344'>JSK 344</a>Aan hierdie brahmaan het u self, o Deurlugtige,<br>
die naam Nigrodhakappa gegee.<br>
In diepe eerbied vir u het hy geleef en na die vryheid gesoek,<br>
sterk en ferm in die betragting van die <i>dhamma</i>.</p>
<p><a class='ref jsk' id='jsk345' href='#jsk345'>JSK 345</a>Ons almal verlang om van daardie dissipel te weet, o alsiende Sakya.<br>
Ons ore is gereed om te hoor.<br>
U is ons leermeester, u die onoortreflike.</p>
<p><a class='ref jsk' id='jsk346' href='#jsk346'>JSK 346</a>Sny ons twyfel af. U met die alomsluitende wysheid,<br>
vertel ons van hom, sê of hy <i>nibbana</i> bereik het.<br>
Spreek in ons midde, o alsiende Sakya met duisend oë,<br>
soos u doen te midde van die gode.</p>
<p><a class='ref jsk' id='jsk347' href='#jsk347'>JSK 347</a>Die verwarrende strikke van hierdie bestaan,<br>
vervleg met onkunde en omrank deur twyfel,<br>
verdwyn as hulle voor die Volkomene verskyn—<br>
voor hom met die skerpste oog onder die grotes.</p>
<p><a class='ref jsk' id='jsk348' href='#jsk348'>JSK 348</a>As niemand onsuiwerhede sou opruim nie<br>
(soos die wind ’n swaar bank wolke),<br>
dan sou die hele wereld in donker gehul wees,<br>
sou die lig van selfs groot en helder geeste nie skyn nie.</p>
<p><a class='ref jsk' id='jsk349' href='#jsk349'>JSK 349</a>Want wyse mense skep lig.<br>
Dat u so een is, dit weet ek, o wyse.<br>
Na u het ons gekom, u met die insig en kennis:<br>
maak die lot van Kappa aan ons bekend in die vergaderings.</p>
<p><a class='ref jsk' id='jsk350' href='#jsk350'>JSK 350</a>O skone, verhef u skone klank gou.<br>
Strek u uit soos ’n swaan en roep sag met u ryk stem.<br>
Ons luister almal aandagtig na u.</p>
<p><a class='ref jsk' id='jsk351' href='#jsk351'>JSK 351</a>Laat die een wat geboorte en dood oorwin het, die gelouterde, die waarheid vertel.<br>
Laat dit nie bloot die wens van gewone sterflinge vervul nie<br>
maar die doelbewuste handeling van die Volkomene wees.</p>
<p><a class='ref jsk' id='jsk352' href='#jsk352'>JSK 352</a>Wat u verduidelik, word aangegryp, u met die hoogste insig.<br>
Ons groet u, bring u die hoogste hulde.<br>
U wat weet, o opperwyse, laat ons nie in die duister nie.</p>
<p><a class='ref jsk' id='jsk353' href='#jsk353'>JSK 353</a>U ken die waarheid van die edeles geheel en al.<br>
U wat weet, o oppersterke, laat ons nie in die duister nie.<br>
Soos mense, verstik in die somerhitte, smag na water<br>
so verlang ons na u stem, o koel reën van lering.</p>
<p><a class='ref jsk' id='jsk354' href='#jsk354'>JSK 354</a>Die lewe van afsondering waarin Kappayana sonder illusie gewandel het—<br>
dit was tog nie verniet nie?<br>
Het hy <i>nibbana</i> bereik, die bestaansdrif geheel geblus?<br>
Hoe is hy bevry? Dit wil ons hoor.’</p>
</blockquote>
<p>Die Deurlugtige:</p>
<blockquote class='gatha'>
<p><a class='ref jsk' id='jsk355' href='#jsk355'>JSK 355</a>‘Hy het begeerte na naam-en-vorm in hierdie lewe afgesny,<br>
geboorte-en-dood volkome oorgesteek:<br>
Kanha se stroom wat eindeloos sluimerend vloei.’</p>
</blockquote>
<p>So het die Deurlugtige, meester van die vyf sintuie, gesê.</p>
<blockquote class='gatha'>
<p><a class='ref jsk' id='jsk356' href='#jsk356'>JSK 356</a>‘Om na u woorde te luister maak my gelukkig, o grootste onder die sieners.<br>
My vra was voorwaar nie tevergeefs nie.<br>
O brahmaan, u het my nie mislei nie.</p>
<p><a class='ref jsk' id='jsk357' href='#jsk357'>JSK 357</a>Soos die dissipel van die Boeddha gepraat het, so het hy gehandel:<br>
die bedrieglike doodsgod se sterk en wye net deurgesny.</p>
<p><a class='ref jsk' id='jsk358' href='#jsk358'>JSK 358</a>Die begin van afhanklikheid het Kappiya gesien, o Deurlugtige’<br>
Die doodsterrein ondeurdringbaar moeilik<br>
het Kappayana oorgesteek, voorwaar.’</p>
</blockquote>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
