<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp3.1' lang='af'>
<header>
<ul>
<li class='division'>Sutta Nipāta 3.1</li>
</ul>
<h1>Swerf</h1>
</header>
<blockquote class='gatha'>
<p><a class='ref jsk' id='jsk405' href='#jsk405'>JSK 405</a>Van swerf sal ek vertel,<br>
van hoe hy na diep beraad gekies het vir die lewe van ’n swerwer,<br>
hoe hy met helder blik geswerf het.</p>
<p><a class='ref jsk' id='jsk406' href='#jsk406'>JSK 406</a>Huisleef is vol en vuil<br>
maar swerfleef oop en ruim—<br>
dit het hy ingesien en uitgegaan.</p>
<p><a class='ref jsk' id='jsk407' href='#jsk407'>JSK 407</a>Bose dade met sy liggaam het hy vermy,<br>
slegte gewoontes uit sy taal geweer,<br>
sy swerwersbestaan gesuiwer.</p>
<p><a class='ref jsk' id='jsk408' href='#jsk408'>JSK 408</a>Ryklik versier met die kenmerke van uitnemendheid het die Boeddha<br>
na Rajagaha, na die bergskuiling in Magadha gegaan<br>
om aalmoese te neem.</p>
<p><a class='ref jsk' id='jsk409' href='#jsk409'>JSK 409</a>Bimbisara het in sy paleis gestaan en hom gesien,<br>
so vol van daardie tekens,<br>
en uitgeroep:</p>
<p><a class='ref jsk' id='jsk410' href='#jsk410'>JSK 410</a>‘Kyk mooi na daardie man, here.<br>
Hoe indrukwekkend groots en skoon is hy nie.<br>
Hoe waardig loop hy nie terwyl hy stip voor hom kyk</p>
<p><a class='ref jsk' id='jsk411' href='#jsk411'>JSK 411</a>met sy oë aandagtig voor hom neergeslaan.<br>
Ongetwyfeld is die monnik van verhewe stand.<br>
Laat die koninklike boodskappers gou vasstel waarheen hy op weg is.’</p>
<p><a class='ref jsk' id='jsk412' href='#jsk412'>JSK 412</a>Die koninklike boodskappers het die monnik gevolg<br>
in afwagting waarheen hy op weg was<br>
en waar hy sou tuisgaan.</p>
<p><a class='ref jsk' id='jsk413' href='#jsk413'>JSK 413</a>Noulettend en aandagtig en beheersd op sy ongestoorde ronde<br>
het die bedelaar die deure van sy sinne opgepas<br>
en gou sy bak gevul.</p>
<p><a class='ref jsk' id='jsk414' href='#jsk414'>JSK 414</a>Sy bedeltog voltooi, het die wyse die stad verlaat<br>
en na Pandavaberg beweeg<br>
om daar te bly.</p>
<p><a class='ref jsk' id='jsk415' href='#jsk415'>JSK 415</a>Toe die boodskappers sien waar hy vertoef, het hulle nader beweeg,<br>
maar een het teruggegaan<br>
en die koning ingelig:</p>
<p><a class='ref jsk' id='jsk416' href='#jsk416'>JSK 416</a>‘Daardie monnik, groot koning, sit in ’n grot<br>
aan die oostekant van Pandavaberg<br>
soos ’n tier, ’n bul, ’n leeu.’</p>
<p><a class='ref jsk' id='jsk417' href='#jsk417'>JSK 417</a>By die aanhoor van die boodskapper se tyding<br>
het die edelman vinnig in ’n hoë koets uitgery<br>
na waar groot Pandava lê.</p>
<p><a class='ref jsk' id='jsk418' href='#jsk418'>JSK 418</a>Die edelman het gery so ver hy kon en toe van die rytuig afgeklim,<br>
te voet verder gegaan en nader beweeg<br>
en by hom gaan sit.</p>
<p><a class='ref jsk' id='jsk419' href='#jsk419'>JSK 419</a>Toe hy sit het die koning vriendelik gegroet,<br>
’n geselsie aangeknoop<br>
en toe gesê:</p>
<p><a class='ref jsk' id='jsk420' href='#jsk420'>JSK 420</a>‘U is ’n jong man in u vroeë fleur,<br>
mooi van kleur en goed gebou<br>
soos ’n prins van adellike afkoms.</p>
<p><a class='ref jsk' id='jsk421' href='#jsk421'>JSK 421</a>Ek sal u rykdomme skenk om te geniet.<br>
Omring deur ’n raad van edeles kan u die trots van my krygsmag wees.<br>
Maar antwoord my as ek u vra: wat is u afkoms?’</p>
<p><a class='ref jsk' id='jsk422' href='#jsk422'>JSK 422</a>‘Reguit in daardie rigting, o koning, langs Himavant<br>
lê ’n ryk en magtige land waar<br>
die mense van Kosala woon.</p>
<p><a class='ref jsk' id='jsk423' href='#jsk423'>JSK 423</a>Adicca is hulle van afstamming, van geboorte Sakiya.<br>
Van hulle het ek afskeid geneem<br>
en singenot neergelê.</p>
<p><a class='ref jsk' id='jsk424' href='#jsk424'>JSK 424</a>Ek het die nadeel van singenot gesien<br>
en die vrede van afskeidneem.<br>
Ek sal uitgaan tot die stryd<br>
waar rus is vir my gees.’</p>
</blockquote>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
