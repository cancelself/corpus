<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp2.1' lang='af'>
<header>
<ul>
<li class='division'>Sutta Nipāta 2.1</li>
</ul>
<h1>Drie juwele</h1>
</header>
<blockquote class='gatha'>
<p><a class='ref jsk' id='jsk222' href='#jsk222'>JSK 222</a>Of die wesens wat hier bymekaargekom het<br>
op aarde woon of in die lug,<br>
mag hulle almal gelukkig wees<br>
en mag hulle aandagtig na wat hier gesê word luister.</p>
<p><a class='ref jsk' id='jsk223' href='#jsk223'>JSK 223</a>Daarom, luister hierna, alle wesens:<br>
bewys welwillendheid teenoor die menseras wat dag en nag hul gawes bring.<br>
Beskerm hul dus met sorg.</p>
<p><a class='ref jsk' id='jsk224' href='#jsk224'>JSK 224</a>Watter rykdom daar ook al in hierdie of ’n ander lewe is<br>
of watter skitterende juweel in die hemel,<br>
die gelyke van die Volkome is dit nie.<br>
In die Boeddha is die skitterende juweel.<br>
Mag daar deur hierdie waarheid vrede wees.</p>
<p><a class='ref jsk' id='jsk225' href='#jsk225'>JSK 225</a>Die stil van hartstog, die glansende staat van nie-dood<br>
het die kalm wyse van die Sakya-stam bereik.<br>
Niks is van dié leer die gelyke nie.<br>
In die <i>dhamma</i> is die skitterende juweel.<br>
Mag daar deur hierdie waarheid vrede wees.</p>
<p><a class='ref jsk' id='jsk226' href='#jsk226'>JSK 226</a>Die hoogste Boeddha het die suiwerheid<br>
van meditasie sonder onderbreking aangeprys,<br>
waarvan ’n gelyke nie gevind word nie.<br>
In die <i>dhamma</i> is die skitterende juweel.<br>
Mag daar deur hierdie waarheid vrede wees.</p>
<p><a class='ref jsk' id='jsk227' href='#jsk227'>JSK 227</a>Die agt persone wat geprys word vorm vier pare,<br>
die gelukkige dissipels van die Welvarende.<br>
Wat aan hulle gegee word, dra baie vrug.<br>
In die <i>sangha</i> is die skitterende juweel.<br>
Mag daar deur hierdie waarheid vrede wees.</p>
<p><a class='ref jsk' id='jsk228' href='#jsk228'>JSK 228</a>Die sterk gees, van begeerte bevry en vas in die leer van Gotama,<br>
het die hoogste bereik, die staat van nie-dood betree,<br>
geniet geluk sonder prys.<br>
In die <i>sangha</i> is die skitterende juweel.<br>
Mag daar deur hierdie waarheid vrede wees.</p>
<p><a class='ref jsk' id='jsk229' href='#jsk229'>JSK 229</a>Soos ’n stadspilaar stewig in die grond geplant<br>
voor die vier winde nie beef nie,<br>
so noem ek die groot mens wat diep in die edel waarhede sien.<br>
In die <i>sangha</i> is die skitterende juweel.<br>
Mag daar deur hierdie waarheid vrede wees.</p>
<p><a class='ref jsk' id='jsk230' href='#jsk230'>JSK 230</a>Selfs nalatiges wat die edel waarhede goed verstaan,<br>
onderrig deur die een met onpeilbare wysheid,<br>
sal nie ’n agtste lewe opneem nie.<br>
In die <i>sangha</i> is die skitterende juweel.<br>
Mag daar deur hierdie waarheid vrede wees.</p>
<p><a class='ref jsk' id='jsk231' href='#jsk231'>JSK 231</a>Wie insig bereik verlaat dié drie dinge:<br>
die waan van eie substansie. twyfel, beheptheid met reël en regulasie.<br>
So een is verlos van die vier helse toestande<br>
en tot die ses doodsondes nie in staat nie.<br>
In die <i>sangha</i> is die skitterende juweel.<br>
Mag daar deur hierdie waarheid vrede wees.</p>
<p><a class='ref jsk' id='jsk232' href='#jsk232'>JSK 232</a>Van hom wat die weg gesien het word gesê<br>
dat hy sy bose handeling nie kan verberg nie,<br>
of dit nou in daad of woord of gedagte gedoen is.<br>
In die <i>sangha</i> is die skitterende juweel.<br>
Mag daar deur hierdie waarheid vrede wees.</p>
<p><a class='ref jsk' id='jsk233' href='#jsk233'>JSK 233</a>Soos in die eerste warm somermaand toppe fleurig uitstoot bo die woud,<br>
so strek die helder waarheid van sy leer<br>
fit na <i>nibbana</i>, die hoogste goed.<br>
In die Boeddha is die skitterende juweel.<br>
Mag daar deur hierdie waarheid vrede wees.</p>
<p><a class='ref jsk' id='jsk234' href='#jsk234'>JSK 234</a>Die uitnemende kenner, gewer en brenger van die uitnemende,<br>
die onvergelyklike een,<br>
het die uitnemende <i>dhamma</i> verkondig.<br>
In die Boeddha is die skitterende juweel.<br>
Mag daar deur hierdie waarheid vrede wees.</p>
<p><a class='ref jsk' id='jsk135' href='#jsk135'>JSK 135</a>Die wyses gaan uit soos hierdie lamp—<br>
die oue afgesny, die nuwe nie aan groei,<br>
gees los van leef hierna, bestaansade vernietig, geen drif om te herleef.<br>
In die <i>sangha</i> is die skitterende juweel.<br>
Mag daar deur hierdie waarheid vrede wees.</p>
<p><a class='ref jsk' id='jsk136' href='#jsk136'>JSK 136</a>Of die wesens wat hier bymekaargekom het<br>
op aarde woon of in die lug,<br>
laat ons neerbuig voor die volkome Boeddha, deur gode en mense vereer.<br>
Mag daar vrede wees.</p>
<p><a class='ref jsk' id='jsk137' href='#jsk137'>JSK 137</a>Of die wesens wat hier bymekaargekom het<br>
op aarde woon of in die lug,<br>
laat ons neerbuig voor die volkome <i>dhamma</i>, deur gode en mense vereer.<br>
Mag daar vrede wees.</p>
<p><a class='ref jsk' id='jsk138' href='#jsk138'>JSK 138</a>Of die wesens wat hier bymekaargekom het<br>
op aarde woon of in die lug,<br>
laat ons neerbuig voor die volkome <i>sangha</i>, deur gode en mense vereer.<br>
Mag daar vrede wees.</p>
</blockquote>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
