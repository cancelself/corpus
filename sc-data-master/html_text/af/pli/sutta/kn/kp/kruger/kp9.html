<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='kp9' lang='af'>
<header>
<h1>Welwillendheid</h1>
</header>
<blockquote class='gatha'>
<p><a class='ref jsk' id='jsk143' href='#jsk143'>JSK 143</a>So moet jy voordeelvaardig optree en kalm balans behou:<br>
Wees sterk en reguit, opreg<br>
maar sag van woord en sin en sonder aanstel,</p>
<p><a class='ref jsk' id='jsk144' href='#jsk144'>JSK 144</a>tevrede en maklik om te onderhou,<br>
met weinig verpligtings en matig,<br>
verstandig met al die vermoëns rustig,<br>
nie gulsig vir gunste en gawes nie;</p>
<p><a class='ref jsk' id='jsk145' href='#jsk145'>JSK 145</a>en doen nooit iets kleinliks wat ander wyses sou afkeur nie.<br>
Mag alle wesens gelukkig wees,<br>
mag hulle vrede en rus hê.</p>
<p><a class='ref jsk' id='jsk146' href='#jsk146'>JSK 146</a>Mag alle lewende wesens<br>
—bewegend en stil,<br>
lank en groot, middelmatig en kort, fyn en grof,</p>
<p><a class='ref jsk' id='jsk147' href='#jsk147'>JSK 147</a>gesien en ongesien,<br>
ver en naby,<br>
gebore en nog komend—<br>
mag hulle almal sonder uitsondering gelukkig wees.</p>
<p><a class='ref jsk' id='jsk148' href='#jsk148'>JSK 148</a>Verneder ’n ander mens nooit,<br>
verag nêrens iemand nie<br>
en wens niemand leed toe uit woede en weersin nie.</p>
<p><a class='ref jsk' id='jsk149' href='#jsk149'>JSK 149</a>Soos met haar eie lewe ’n moeder haar enigste kind sou beskerm—<br>
ontwikkel so jeens alle wesens ’n gees sonder grense,</p>
<p><a class='ref jsk' id='jsk150' href='#jsk150'>JSK 150</a>welwillendheid jeens die hele wêreld.<br>
Ontwikkel ’n gees sonder grense,<br>
bo en benede en breed<br>
sonder blok, haat en wrok.</p>
<p><a class='ref jsk' id='jsk151' href='#jsk151'>JSK 151</a>Of jy staan, loop, sit of lê—<br>
wees as jy wakker is aandagtig daarop gerig.<br>
Dit is die edel bestaan.</p>
<p><a class='ref jsk' id='jsk152' href='#jsk152'>JSK 152</a>Jy wat nie voor denkbeelde swig nie,<br>
wat deug en insig het en die behoefte aan genot oorwin het,<br>
sal vir seker nie weer in ’n baarmoeder lê nie.</p>
</blockquote>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
