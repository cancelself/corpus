<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='kp5' lang='af'>
<header>
<h1 class='sutta'>5. Geluk</h1>
</header>
<p>Aldus het ek gehoor:</p>
<p>By geleentheid het die Deurlugtige in die buurt van Savatthi gewoon, in die Jeta-plantasie in Anathapindika se park. ’n Goddelike wese wat met sy glansende voorkoms die Jeta-plantasie naglank verlig het, het na die Deurlugtige gekom, hom gegroet, eenkant gaan staan en toe die Deurlugtige met ’n vers aangespreek:</p>
<blockquote class='gatha'>
<p><a class='ref jsk' id='jsk258' href='#jsk258'>JSK 258</a>‘Baie gode en mense het gepeins oor geluk<br>
en na welsyn verlang.<br>
Vertel van die hoogste geluk.’</p>
<p><a class='ref jsk' id='jsk259' href='#jsk259'>JSK 259</a>‘Om dwase te vermy,<br>
met verstandiges te verkeer,<br>
eer te betoon aan wie eer verdien—<br>
dit is die hoogste geluk.</p>
<p><a class='ref jsk' id='jsk260' href='#jsk260'>JSK 260</a>Om in ’n gunstige omgewing te woon.<br>
in ’n vorige bestaan goed te gedoen het,<br>
jou bestemming te verwerklik—<br>
dit is die hoogste geluk.</p>
<p><a class='ref jsk' id='jsk261' href='#jsk261'>JSK 261</a>Om geleerd en kundig te wees,<br>
beskaafd en gedissiplineerd,<br>
verfynd in die omgang—<br>
dit is die hoogste geluk.</p>
<p><a class='ref jsk' id='jsk262' href='#jsk262'>JSK 262</a>Om moeder en vader te versorg,<br>
kind en vrou te ondersteun,<br>
’n eenvoudige taak te verrig—<br>
dit is die hoogste geluk.</p>
<p><a class='ref jsk' id='jsk263' href='#jsk263'>JSK 263</a>Om vrygewig te wees, opreg te leef,<br>
verwante te ondersteun,<br>
onberispelik te handel—<br>
dit is die hoogste geluk.</p>
<p><a class='ref jsk' id='jsk264' href='#jsk264'>JSK 264</a>Om afstand te doen van die kwaad.<br>
sterk drank te vermy,<br>
waaksaam te let op verskynsels—<br>
dit is die hoogste geluk.</p>
<p><a class='ref jsk' id='jsk265' href='#jsk265'>JSK 265</a>Om eerbiedig en nederig te wees,<br>
tevrede en dankbaar,<br>
op die regte tyd na die <i>dhamma</i> te luister—<br>
dit is die hoogste geluk.</p>
<p><a class='ref jsk' id='jsk266' href='#jsk266'>JSK 266</a>Om geduldig en sagsinnig te wees.<br>
met swerwende askete om te gaan,<br>
op die regte tyd oor die <i>dhamma</i> te praat—<br>
dit is die hoogste geluk.</p>
<p><a class='ref jsk' id='jsk267' href='#jsk267'>JSK 267</a>Om noukeurig en kuis te wees,<br>
die edel waarhede te sien,<br>
<i>nibbana</i> waar te maak—<br>
dit is die hoogste geluk.</p>
<p><a class='ref jsk' id='jsk268' href='#jsk268'>JSK 268</a>Om ongeskok van gees te bly,<br>
rustig, sonder verwyt en smet,<br>
ten spyte van alle ervarings in die wêreld—<br>
dit is die hoogste geluk.</p>
<p><a class='ref jsk' id='jsk269' href='#jsk269'>JSK 269</a>Wie so handel, oorwin oral,<br>
beweeg oral voorspoedig—<br>
dit is hul hoogste geluk.’</p>
</blockquote>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
