<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id='mn47' lang='sr'>
<header>
<ul>
<li class='division' lang='pli' translate='no'>Mađđhima Nikāya</li>
<li lang='pli' translate='no'>Vimamsaka sutta</li>
</ul>
<h1>47. Tragalac</h1>
</header>
<p><a class='ref sc' id='sc1' href='#sc1'>SC 1</a><span class='evam'>Ovako sam čuo</span>. Jednom je prilikom Blaženi boravio kraj Savatthija, u Đetinom gaju, u manastiru koji je podigao Anāthapindika. Tu se on obrati monasima: “Monasi.”</p>
<p>“Da, poštovani gospodine”, odgovoriše oni. A Blaženi ovako nastavi:</p>
<p><a class='ref sc' id='sc2' href='#sc2'>SC 2</a>“Monasi, monah koji je tragalac, a ne zna kako da pronikne u tuđ um , mora da istražuje o Tathāgati, kako bi otkrio je li on potpuno probuđen ili nije.”</p>
<p><a class='ref sc' id='sc3' href='#sc3'>SC 3</a>“Poštovani gospodine, naše učenje ima svoj koren u Blaženom, predvodi ga Blaženi i ima Blaženog kao svoje utočište. Bilo bi dobro ako bi Blaženi razjasnio značenje ovih svojih reči. Ono što monasi čuju od Blaženog, to će i zapamtiti.”</p>
<p>“Onda slušajte, monasi, i dobro pazite šta ću reći.”</p>
<p>“Da, poštovani gospodine”, odgovoriše monasi. I Blaženi reče ovako:</p>
<p><a class='ref sc' id='sc4' href='#sc4'>SC 4</a>“Monasi, monah koji je tragalac, a ne zna kako da pronikne u tuđ um, mora da istražuje o Tathāgati u vezi sa dve vrste stanja, stanjima dostupnim oku i onima dostupnim uhu i to ovako: ‘Ima li ili ne u Tathāgati bilo kakvih nečistih stanja dostupnih oku ili onih dostupnih uhu’? I kada ga tako istražuje, on dolazi do zaključka: ‘U Tathāgati nema nečistih stanja dostupnih oku, niti onih dostupnih uhu’.</p>
<p><a class='ref sc' id='sc5' href='#sc5'>SC 5</a>Kada to zaključi, on dalje istražuje ovako: ‘Ima li ili ne u Tathāgati bilo kakvih pomešanih stanja dostupnih oku ili onih dostupnih uhu?’ I kada ga tako istražuje, on dolazi do zaključka: ‘U Tathāgati nema pomešanih stanja dostupnih oku, niti onih dostupnih uhu.’</p>
<p><a class='ref sc' id='sc6' href='#sc6'>SC 6</a>Kada to zaključi, on dalje istražuje ovako: ‘Ima li ili ne u Tathāgati bilo kakvih čistih stanja dostupnih oku ili onih dostupnih uhu?’ I kada ga tako istražuje, on dolazi do zaključka: ‘U Tathāgati su vidljiva čista stanja dostupna oku i ona dostupna uhu.’</p>
<p><a class='ref sc' id='sc7' href='#sc7'>SC 7</a>Kada to zaključi, on dalje istražuje ovako: ‘Je li poštovani svoje dobro stanje postigao pre mnogo vremena ili ga je dostigao nedavno?’</p>
<p><a class='ref sc' id='sc8' href='#sc8'>SC 8</a>Kada to zaključi, on dalje istražuje ovako: ‘Je li poštovani došao na dobar glas i stekao ugled, tako da se opasnosti [vezane za dobar glas i ugled] mogu uočiti u njemu?’ Jer, monasi, sve dok monah nije došao na dobar glas i nije stekao ugled, opasnosti [vezane za dobar glas i ugled] ne mogu se uočiti u njemu; ali kada dođe na dobar glas i stekne ugled, takve se opasnosti mogu u njemu uočiti. Kada ga istražuje, on zna: ‘Poštovani je došao na dobar glas i stekao ugled, ali se opasnosti [vezane za dobar glas i ugled] ne mogu uočiti u njemu’.</p>
<p><a class='ref sc' id='sc9' href='#sc9'>SC 9</a>Kada to zaključi, on dalje istražuje ovako: ‘Je li ovaj poštovani obuzdan bez straha, a ne zbog straha; izbegava li uživanje u čulnim zadovoljstvima zato što u njemu nema žudnje, zato što ju je iskorenio?’ Kada ga istražuje, on zna: ‘Ovaj poštovani je obuzdan bez straha, a ne zbog straha; on izbegava uživanje u čulnim zadovoljstvima zato što u njemu nema žudnje, zato što ju je iskorenio’.</p>
<p><a class='ref sc' id='sc10' href='#sc10'>SC 10</a>I ako bi, monasi, drugi upitali takvog monaha: ‘Šta su razlozi ovog poštovanog i šta su njegovi dokazi kad o njemu ovako govori: “Ovaj poštovani je obuzdan bez straha, a ne zbog straha; on izbegava uživanje u čulnim zadovoljstvima zato što u njemu nema žudnje, zato što ju je iskorenio”?—ako želi da na pravi način odgovori, onda bi monah ovako odgovorio: ‘Bilo da poštovani boravi unutar Sanghe ili sam, dok se neki dobro ponašaju, dok se drugi loše ponašaju, dok treći podučavaju grupu; dok neke privlače materijalna dobra, dok su drugi neukaljani materijalnim dobrima, ipak taj poštovani ne prezire bilo koga zbog toga.’ I sa usana Blaženog sam čuo i naučio: ‘Obuzdan sam bez straha, a ne zbog straha; izbegavam uživanje u čulnim zadovoljstvima zato što u meni nema žudnje, zato što sam je iskorenio’.</p>
<p><a class='ref sc' id='sc11' href='#sc11'>SC 11</a>Tathāgatu, monasi, treba pitati dalje ovako: ‘Ima li ili ne u Tathāgati bilo kakvih nečistih stanja dostupnih oku ili onih dostupnih uhu?’ A Tathāgata bi odgovorio ovako: ‘U Tathāgati nema nečistih stanja dostupnih oku, niti onih dostupnih uhu’</p>
<p><a class='ref sc' id='sc12' href='#sc12'>SC 12</a>Ako je upitan: ‘Ima li ili ne u Tathāgati bilo kakvih pomešanih stanja dostupnih oku ili onih dostupnih uhu?’ Tathāgata bi odgovorio ovako: ‘U Tathāgati nema pomešanih stanja dostupnih oku, niti onih dostupnih uhu.’</p>
<p><a class='ref sc' id='sc13' href='#sc13'>SC 13</a>Ako je upitan: ‘Ima li ili ne u Tathāgati bilo kakvih čistih stanja dostupnih oku ili onih dostupnih uhu?’ Tathāgata bi odgovorio ovako: ‘U Tathāgati su vidljiva čista stanja dostupna oku i ona dostupna uhu. Ona su moj put i moje područje, pa ipak se ja sa njima ne poistovećujem.’</p>
<p><a class='ref sc' id='sc14' href='#sc14'>SC 14</a>Monasi, učenik treba da se približi Učitelju koji ovako govori, kako bi čuo Dhammu. Učitelj ga podučava Dhammi sa njenim sve višim i višim nivoima, sa njenim sve suptilnijim nivoima, sa njenim tamnim i svetlim delovima. I kako učitelj podučava monaha na ovakav način, kroz direktno znanje određenog učenja ovde u ovoj Dhammi, monah dolazi do zaključka o učenju. On stiče ovakvo poverenje u Učitelja: ‘Blaženi je potpuno probuđen, Dhammu je dobro izložio Blaženi i Sangha je praktikuje na pravi način.’</p>
<p><a class='ref sc' id='sc15' href='#sc15'>SC 15</a>I ako bi drugi pitali tog monaha ovo: ‘Koji su razlozi i koji su dokazi poštovanog, kada kaže: “Blaženi je potpuno probuđen, Dhammu je dobro izložio Blaženi i Sangha je praktikuje na pravi način”?’—ako želi da na pravi način odgovori, onda bi monah ovako odgovorio: ‘Ja sam se približio Blaženom kako bih čuo Dhammu. Blaženi me je podučio Dhammi, sa njenim sve višim i višim nivoima, sa njenim sve suptilnijim nivoima, sa njenim tamnim i svetlim delovima. I kako me je Blaženi podučavao na ovakav način, kroz direktno znanje određenog učenja ovde u ovoj Dhammi, došao sam do zaključka o učenju. Stekao sam ovakvo poverenje u Učitelja: ‘Blaženi je potpuno probuđen, Dhammu je dobro izložio Blaženi i Sangha je praktikuje na pravi način.’</p>
<p><a class='ref sc' id='sc16' href='#sc16'>SC 16</a>Monasi, kada je nečije poverenje u Tathāgatu začeto, ukorenjeno i počiva na ovakvim razlozima, pojmovima i izrazima, za njegovo poverenje se kaže da ga potkrepljuju dokazi, koji svoj korene imaju u viziji, čvrsto; njega ne može pobediti nijedan asketa, niti braman, božanstvo ili Mara, Brama ili bilo ko drugi na ovome svetu. To je, monasi, istraživanje Tathāgate u skladu sa Dhammom i to je pravi način da se Tathāgata istražuje u skladu sa Dhammom.”</p>
<p>Tako reče Blaženi. A monasi behu zadovoljni i obradovaše se rečima Blaženog.</p>
<footer>
<p>Prevod <span class='author'>Branislav Kovačević</span></p>
<p>Samo za besplatnu distribuciju, kao dar Dhamme.</p>
<p>Copyright © <span class='publication-date'>2014</span>: <a href='http://creativecommons.org/licenses/by-nc-sa/3.0/deed.sr'>Оvaj sajt je licenciran pod uslovima licence Creative Commons</a>. <a href='http://srednjiput.rs/pali-kanon/sutta-pitaka/maddhima-nikaya/mn-47-vimamsaka-sutta/?full-site=true'>Text sourced from srednjiput.rs.</a></p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
