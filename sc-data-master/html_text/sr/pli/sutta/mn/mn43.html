<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id='mn43' lang='sr'>
<header>
<ul>
<li class='division' lang='pli' translate='no'>Mađđhima Nikāya</li>
<li lang='pli' translate='no'>Maha-vedalla sutta</li>
</ul>
<h1>43. Dugo razjašnjenje učenja</h1>
</header>
<p><a class='ref sc' id='sc1' href='#sc1'>SC 1</a><span class='evam'>Ovako sam čuo</span>. Jednom je prilikom Blaženi boravio kraj Sāvatthija, u Đetinom gaju, u manastiru koji je podigao Anathapindika.</p>
<p>Onda uveče, poštovani Mahā Kotthita izađe iz meditacije, otide do poštovanog Sāriputte i pozdravi se sa njim. Kada je ovaj učtiv i prijateljski razgovor bio završen, sede on sa strane i reče poštovanom Sāriputti:</p>
<h2>MUDROST</h2>
<p><a class='ref sc' id='sc2' href='#sc2'>SC 2</a>„’Onaj koji nije mudar, onaj koji nije mudar’ je rečeno. U vezi sa čim je rečeno ’onaj koji nije mudar’?“</p>
<p>„Onaj ko ne razume mudro, onaj ko ne razume mudro’, prijatelju; u vezi sa tim je rečeno ’onaj koji nije mudar’. A šta to neko ne razume mudro? On ne razume mudro: ’Ovo je patnja’; on ne razume mudro: ’ovo je nastanak patnje’; on ne razume mudro: ’ovo je prestanak patnje’; on ne razume mudro: ’ovo je put koji vodi do prestanka patnje’. „Onaj ko ne razume mudro, onaj ko ne razume mudro’, prijatelju; u vezi sa tim je rečeno ’onaj koji nije mudar’.</p>
<p>Rečima: „Dobro je, prijatelju“, poštovani Mahā Kotthita se ushiti i obradova rečima poštovanog Sāriputte. Zatim mu postavi novo pitanje:</p>
<p><a class='ref sc' id='sc3' href='#sc3'>SC 3</a>„’Onaj ko jeste mudar, onaj ko jeste mudar’ je rečeno. U vezi sa čim je rečeno ’onaj koji jeste mudar’?“</p>
<p>„Onaj ko razume mudro, onaj ko razume mudro’, prijatelju; u vezi sa tim je rečeno ’onaj koji jeste mudar’. A šta to neko razume mudro? On razume mudro: ’Ovo je patnja’; on razume mudro: ’ovo je nastanak patnje’; on razume mudro: ’ovo je prestanak patnje’; on razume mudro: ’ovo je put koji vodi do prestanka patnje’. 'Onaj ko razume mudro, onaj ko razume mudro’, prijatelju; u vezi sa tim je rečeno ’onaj koji jeste mudar’.“</p>
<h2>SVEST</h2>
<p><a class='ref sc' id='sc4' href='#sc4'>SC 4</a>„‘Svest, svest’, tako je rečeno, prijatelju. U vezi sa čim je rečeno 'svest'?“</p>
<p>„'Ona spoznaje, ona spoznaje', prijatelju; u vezi sa tim je rečeno „svest“. A šta spoznaje? Ona spoznaje: 'Ovo je prijatno'; ona saznaje: 'Ovo je bolno'; ona spoznaje: 'Ovo je ni bolno ni prijatno'. „'Ona spoznaje, ona spoznaje', prijatelju; u vezi sa tim je rečeno „svest“.</p>
<p><a class='ref sc' id='sc5' href='#sc5'>SC 5</a>„Mudrost i svest, prijatelju—jesu li ta stanja povezana ili nepovezana? I je li moguće razdvojiti svako od tih stanja jedno od drugog, kako bi se opisale razlike među njima?</p>
<p>„Mudrost i svest, prijatelju—ta stanja jesu povezana, a ne nepovezana, i nemoguće je razdvojiti svako od njih jedno od drugog, kako bi se opisale razlike među njima. Jer ono što neko mudro razume, to i spoznaje, a što spoznaje, to i mudro razume. Zato su ta stanja povezana, a ne nepovezana, nemoguće je razdvojiti svako od njih jedno od drugog, kako bi se opisale razlike među njima.“</p>
<p><a class='ref sc' id='sc6' href='#sc6'>SC 6</a>„Koja je razlika, prijatelju, između mudrosti i svesti, tih stanja koja su povezana, a ne nepovezana?“</p>
<p>„Razlika, prijatelju, između mudrosti i svesti, tih stanja koja su povezana, a ne nepovezana, jeste u ovome: mudrost treba razviti, a svest treba do kraja razumeti.“</p>
<h2>OSEĆAJ</h2>
<p><a class='ref sc' id='sc7' href='#sc7'>SC 7</a>„'Osećaj, osećaj', tako je rečeno, prijatelju. U vezi sa čim je rečeno 'osećaj'?“</p>
<p>„'On oseća, on oseća', prijatelju; zato je rečeno 'osećaj'. A šta to oseća? Oseća prijatnost, oseća bol, oseća ni bol ni prijatnost. 'On oseća, on oseća', prijatelju; zato je rečeno 'osećaj'.“</p>
<h2>OPAŽAJ</h2>
<p><a class='ref sc' id='sc8' href='#sc8'>SC 8</a>„'Opažaj, opažaj', tako je rečeno, prijatelju. U vezi sa čim je rečeno 'opažaj'?“</p>
<p>„'On opaža, on opaža', prijatelju; zato je rečeno 'opažaj'. A šta to opaža? Opaža plavo, opaža žuto, opaža crveno i opaža belo. 'On opaža, on opaža, prijatelju; zato je rečeno ’opažaj’.</p>
<p><a class='ref sc' id='sc9' href='#sc9'>SC 9</a>„Osećaj, opažaj i svest, prijatelju—jesu li ta stanja povezana ili nepovezana? I je li moguće odvojiti svako od tih stanja od ostalih, kako bi se opisala razlika među njima?“</p>
<p>„Osećaj, opažaj i svest, prijatelju—ta su stanja povezana, ne nepovezana, i nemoguće je odvojiti svako od tih stanja od ostalih, kako bi se opisala razlika među njima? Jer ono što neko oseća, to i opaža; a ono što opaža, to i saznaje. Zbog toga su ta stanja povezana, ne nepovezana, i nemoguće je odvojiti svako od tih stanja od ostalih, kako bi se opisala razlika među njima.“</p>
<h2>SAZNATLJIVO JEDINO UMOM</h2>
<p><a class='ref sc' id='sc10' href='#sc10'>SC 10</a>„Prijatelju, šta može biti saznatljivo pročišćenom svešću uma, oslobođenom pet čula?“</p>
<p>„Prijatelju, pročišćenom svešću uma saznatljivo je područje beskrajnog prostora ovako: ’Prostor je beskrajan’; područje beskrajne svesti je saznatljivo ovako: ’svest je beskrajna’; i područje ništavila je saznatljivo ovako: ’Ne postoji ništa’.“</p>
<p><a class='ref sc' id='sc11' href='#sc11'>SC 11</a>„Prijatelju, čime to neko razume stanje koje je saznatljivo?“</p>
<p>„Prijatelju, on stanje koje je saznatljivo razume okom mudrosti.“</p>
<p><a class='ref sc' id='sc12' href='#sc12'>SC 12</a>„Prijatelju, a šta je svrha mudrosti?“</p>
<p>„Svrha mudrosti, prijatelju, jeste neposredno znanje, njegova svrha jeste puno razumevanje, njegova svrha jeste napuštanje.“</p>
<h2>ISPRAVNO RAZUMEVANJE</h2>
<p><a class='ref sc' id='sc13' href='#sc13'>SC 13</a>„Prijatelju, koliko je uslova za nastanak ispravnog razumevanja?“</p>
<p>„Prijatelju, dva su uslova za nastanak ispravnog razumevanja: glas drugoga i mudra pažnja. To su dva uslova za nastanak ispravnog razumevanja.“</p>
<p><a class='ref sc' id='sc14' href='#sc14'>SC 14</a>„Prijatelju, sa koliko činilaca je ispravno razumevanje podržano kada donese oslobađanje uma kao svoj plod, oslobađanje uma kao svoj plod i korist, kada donese oslobođenje mudrošću kao svoj plod, oslobođenje mudrošću kao svoj plod i korist?“</p>
<p>„Prijatelju, kada donese oslobađanje uma kao svoj plod, oslobađanje uma kao svoj plod i korist, kada donese oslobođenje mudrošću kao svoj plod, oslobođenje mudrošću kao svoj plod i korist ispravno, razumevanje je podržano sa pet činilaca. A to su, prijatelju, vrlina, učenost, raspravljanje, spokoj i uvid. Ispravno razumevanje koje podržava ovih pet činilaca ima oslobađanje uma kao svoj plod, ima oslobađanje uma kao svoj plod i korist; ono ima oslobođenje mudrošću kao svoj plod, oslobođenje mudrošću kao svoj plod i korist.“</p>
<h2>BIĆE</h2>
<p><a class='ref sc' id='sc15' href='#sc15'>SC 15</a>„Prijatelju, koliko vrsta bića postoji?“</p>
<p>„Postoje tri vrste bića, prijatelju: biće u čulnom svetu, biće u svetu suptilne materije i nematerijalno biće.“</p>
<p><a class='ref sc' id='sc16' href='#sc16'>SC 16</a>„Prijatelju, kako se događa obnavljanje bića u budućnosti?“</p>
<p>„Prijatelju, obnavljanje bića u budućnosti se događa kroz ushićenje ovim i onim, u bićima koja su ometena neznanjem i okovana žudnjom.“</p>
<p><a class='ref sc' id='sc17' href='#sc17'>SC 17</a>„Prijatelju, a kako se ne događa obnavljanje bića u budućnosti?“</p>
<p>„Prijatelju, obnavljanje bića u budućnosti se ne događa sa nestankom neznanja, sa javljanjem istinskog znanja, kao i sa prestankom žudnje, obnavljanje bića u budućnosti se ne događa.“</p>
<h2>PRVO ZADUBLJENJE</h2>
<p><a class='ref sc' id='sc18' href='#sc18'>SC 18</a>“Prijatelju, šta je to prvo zadubljenje?”</p>
<p>“Prijatelju, sasvim obuzdanih čula, bez mentalnih nečistoća, monah ulazi i ostaje na prvom stupnju zadubljenja, koji je praćen usmerenošću misli i istraživanjem, uz ushićenje i zadovoljstvo rođeno se iz osame. To se naziva prvo zadubljenje.“</p>
<p><a class='ref sc' id='sc19' href='#sc19'>SC 19</a>„Prijatelju, koliko činilaca ima prvo zadubljenje?“</p>
<p>„Prijatelju, prvo zadubljenje ima pet činilaca. Tako, kada monah uđe u prvo zadubljenje, događaju se usmerenost misli, istraživanje, ushićenje, zadovoljstvo i sabiranje uma. Na taj način prvo zadubljenje ima pet sastojaka.“</p>
<p><a class='ref sc' id='sc20' href='#sc20'>SC 20</a>„Prijatelju, koliko sastojaka biva napušteno u prvom zadubljenju i koliko sastojaka se javi?“</p>
<p>„Prijatelju, u prvom zadubljenju pet sastojaka biva napušteno i pet sastojaka preostaje. Tako, kada monah uđe u prvo zadubljenje, čulna želja biva napuštena, zlovolja biva napuštena, tromost i pospanost bivaju napuštene, uznemirenost i griža savesti bivaju napuštene; a javljaju se usmerenost misli, istraživanje, ushićenje, zadovoljstvo i sabiranje uma. Tako u prvom zadubljenju pet sastojaka biva napušten, a pet sastojaka se javi.“</p>
<h2>PET ČULA</h2>
<p><a class='ref sc' id='sc21' href='#sc21'>SC 21</a>“Prijatelju, ovih pet čula svako ima posebno područje, posebnu oblast i ne osećaju područje i oblast one druge, to jest, oko, uho, nos, jezik i telo. Tako, za tih pet čula, od kojih svako ima posebno područje, posebnu oblast i ne osećaju područje i oblast one druge, šta je njihovo utočište, šta to oseća njihova područja i oblasti?“</p>
<p>„Prijatelju, ovih pet čula svako ima posebno područje, posebnu oblast i ne osećaju područje i oblast one druge, to jest, oko, uho, nos, jezik i telo. Tako, za tih pet čula, od kojih svako ima posebno područje, posebnu oblast i ne osećaju područje i oblast one druge, um je njihovo utočište, um oseća njihova područja i oblasti.“</p>
<p><a class='ref sc' id='sc22' href='#sc22'>SC 22</a>„Prijatelju, što se tiče tih pet čula — to jest, oko, uho, nos, jezik i telo—od čega ona zavise?“</p>
<p>„Prijatelju, što se tiče tih pet čula — to jest, oko, uho, nos, jezik i telo—ona zavise od vitaliteta.“</p>
<p>„A od čega to, prijatelju, zavisi vitalitet?“</p>
<p>„Vitalitet, prijatelju, zavisi od toplote.“</p>
<p>„A od čega to, prijatelju, zavisi toplota?“</p>
<p>„Toplota, prijatelju, zavisi od vitaliteta.“</p>
<p>„Prijatelju, malopre smo razumeli poštovanog Sāriputtu da je rekao: ’Vitalitet zavisi od toplote’; a sada ga razumemo da kaže: Toplota zavisi od vitaliteta’. Kako bi trebalo da razumemo značenje te dve tvrdnje?“</p>
<p>“U tom slučaju, prijatelju, daću vam jedno poređenje; jer neki od mudrih ljudi ovde razumeju značenje rečenog zahvaljujući poređenju. Baš kao što uljana lampa kad gori, njena svetlost se vidi zahvaljujući tom plamenu, a i njen plamen se vidi zahvaljujući toj svetlosti; isto tako, vitalitet zavisi od toplote,a toplota zavisi od vitaliteta.“</p>
<h2>SILE VITALITETA</h2>
<p><a class='ref sc' id='sc23' href='#sc23'>SC 23</a>“Prijatelju, jesu li sile vitaliteta stanja osećaja ili su sile vitaliteta jedna stvar, a stanja osećaja druga?“</p>
<p>„Sile vitaliteta, prijatelju, nisu stanja osećaja. Ako bi sile vitaliteta bile stanja osećaja, tada kada bi monah ušao u stanje prestanka opažaja i osećaja, ne bi mogao iz njega da izađe. Upravo zato to su sile vitaliteta jedna stvar, a stanja osećaja druga, monah koji uđe u stanje prestanka opažaja i osećaja, može iz njega i da izađe.“</p>
<p><a class='ref sc' id='sc24' href='#sc24'>SC 24</a>„Prijatelju, kada je ovo telo lišeno koliko stanja, ono biva odbačeno i zaboravljeno, leži bez osećaja poput klade?“</p>
<p>„Prijatelju, kada je ovo telo lišeno tri stanja—vitalnosti, toplote i svesti — ono biva odbačeno i zaboravljeno, leži bez osećaja poput klade</p>
<p><a class='ref sc' id='sc25' href='#sc25'>SC 25</a>„Prijatelju, kakva je razlika između onog ko je mrtav, ko je proživeo svoj život, i monaha koji je ušao u stanje prestanka opažaja i osećaja?“</p>
<p>„Prijatelju, u slučaju onoga ko je umro, ko je proživeo svoj život, njegove telesni obrasci su prestali i umirili se, njegovi verbalni obrasci su prestali i umirili se, njegovi mentalni obrasci su prestali i umirili se, njegov vitalitet iscrpljen, njegova toplota rasuta, a njegova čula potpuno razložena. U slučaju monaha koji je ušao u stanje prestanka opažaja i osećaja, njegove telesni obrasci su prestali i umirili se, njegovi verbalni obrasci su prestali i umirili se, njegovi mentalni obrasci su prestali i umirili se, ali njegov vitalitet nije iscrpljen, njegova toplota nije rasuta, a njegova čula su izuzetno izoštrena. To je razlika između onog ko je mrtav, ko je proživeo svoj život, i monaha koji je ušao u stanje prestanka opažaja i osećaja.“</p>
<h2>OSLOBOĐENJE UMA</h2>
<p><a class='ref sc' id='sc26' href='#sc26'>SC 26</a>“Prijatelju, koliko je uslova za dostizanje ni bolnog ni prijatnog oslobođenja uma?“</p>
<p>„Prijatelju, postoje četiri uslova za dostizanje ni bolnog ni prijatnog oslobođenja uma: tako, sa napuštanjem zadovoljstva i bola, i sa ranijim prestankom radosti i tuge, monah ulazi i ostaje u četvrtom zadubljenju, koje karakteriše ni bol ni zadovoljstvo, kao i čistota sabranosti zahvaljujući spokojstvu. To su četiri uslova za dostizanje ni bolnog ni prijatnog oslobođenja uma.“</p>
<p><a class='ref sc' id='sc27' href='#sc27'>SC 27</a>“Prijatelju, koliko je uslova za dostizanje oslobođenja uma bez ikakvog znaka?“</p>
<p>“Prijatelju, postoje dva uslova za dostizanje oslobođenja uma bez ikakvog znaka: neobraćanje pažnje na bilo koji znak i usmeravanje pažnje na elemenat bez znaka. To su dva uslova za dostizanje oslobođenje uma bez ikakvog znaka.</p>
<p><a class='ref sc' id='sc28' href='#sc28'>SC 28</a>„Prijatelju, koliko je uslova za održavanje oslobođenja uma bez ikakvog znaka?“</p>
<p>„Prijatelju, postoje tri uslova za održavanje oslobođenja uma bez ikakvog znaka: neobraćanje pažnje na bilo koji znak, usmeravanje pažnje na elemenat bez znaka i prethodno određivanje [njegovog trajanja]. To su tri uslova za održavanje oslobođenja uma bez ikakvog znaka.“</p>
<p><a class='ref sc' id='sc29' href='#sc29'>SC 29</a>„Prijatelju, koliko je uslova za izlazak iz oslobođenja uma bez ikakvog znaka?“</p>
<p>„Prijatelju, postoje dva uslova za izlazak iz oslobođenja uma bez ikakvog znaka: usmeravanje pažnje na bilo koji od znakova i neobraćanje pažnje na elemenat bez znaka. To su dva uslova za izlazak iz oslobođenja uma bez ikakvog znaka.“</p>
<p><a class='ref sc' id='sc30' href='#sc30'>SC 30</a>“Prijatelju, nemerljivo oslobođenje uma, oslobođenje uma kroz ništavilo, oslobođenje uma kroz prazninu i oslobođenje uma bez ikakvog znaka: jesu li ta stanja različita po značenju i različita po nazivu ili su ona ista po značenju, a različita samo po nazivu?“</p>
<p>“Prijatelju, nemerljivo oslobođenje uma, oslobođenje uma kroz ništavilo, oslobođenje uma kroz prazninu i oslobođenje uma bez ikakvog znaka: postoji način na koji su ta stanja različita po značenju i različita po nazivu, a postoji i način na koji su ona ista po značenju, a različita samo po nazivu.</p>
<p><a class='ref sc' id='sc31' href='#sc31'>SC 31</a>A na koji su način, prijatelju, ta stanja različita po značenju i različita po nazivu? Tako monah živi obasjavajući jednu stranu sveta umom prožetim prijateljskom ljubavlju, isto tako i drugu, isto tako i treći, isto tako i četvrtu; takođe iznad, ispod, unaokolo, svuda i svakoga kao i sebe; živi on obasjavajući čitav svet umom prožetim prijateljskom ljubavlju, obilnom, uzvišenom, nemerljivom, bez ikakvog neprijateljstva i zlovolje u sebi. On živi obasjavajući jednu stranu sveta umom prožetim saosećanjem… On živi obasjavajući jednu stranu sveta umom prožetim saradošću… On živi obasjavajući jednu stranu sveta umom prožetim spokojstvom, isto tako i drugu, isto tako i treći, isto tako i četvrtu; takođe iznad, ispod, unaokolo, svuda i svakoga kao i sebe; živi on obasjavajući čitav svet umom prožetim prijateljskom ljubavlju, obilnom, uzvišenom, nemerljivom, bez ikakvog neprijateljstva i zlovolje u sebi. To se naziva nemerljivim oslobođenjem uma.</p>
<p><a class='ref sc' id='sc32' href='#sc32'>SC 32</a>A šta je to, prijatelju, oslobođenje uma kroz ništavilo? Tako, sa potpunim nadilaženjem područja beskonačne svesti, svestan da ‘nema ničega’, monah dostiže i ostaje u području ničega. To se naziva oslobođenjem uma kroz ništavilo.</p>
<p>A šta je to, prijatelju, oslobođenje uma kroz prazninu? Tako monah, otišavši u šumu, sedne u podnožje drveta ili u praznu kolibu i promišlja ovako: 'Ovo je praznina sopstva ili onoga što pripada sopstvu'. To se naziva oslobođenjem uma kroz prazninu.</p>
<p><a class='ref sc' id='sc34' href='#sc34'>SC 34</a>A šta je to, prijatelju, oslobođenje uma bez ikakvog znaka? Tako, ne obraćajući pažnju na bilo koji znak, monah dostiže i ostaje koncentraciji uma bez ikakvog znaka. To se naziva oslobođenjem uma bez ikakvog znaka. Na taj način su ova stanja različita po značenju i različita po nazivu.</p>
<p><a class='ref sc' id='sc35' href='#sc35'>SC 35</a>A na koji su način, prijatelju, ta stanja ista po značenju, a različita samo po nazivu? Požuda jeste tvorac međe, mržnja jeste tvorac međe, obmana jeste tvorac međe. U monahu u kojem su nečistoće uklonjene, i one su napuštene, iskorenjene, posečene, uništene, tako da se ni ubuduće neće pojaviti. Od svih vrsta nemerljivih oslobođenja uma, neopozivo oslobođenje uma se označava kao najbolje. A upravo u tom neopozivom oslobođenju uma nema požude, nema mržnje, nema obmanutosti.</p>
<p><a class='ref sc' id='sc36' href='#sc36'>SC 36</a>Požuda jeste nešto, mržnja jeste nešto, obmana jeste nešto. U monahu u kojem su nečistoće uklonjene, i one su napuštene, iskorenjene, posečene, uništene, tako da se ni ubuduće neće pojaviti. Od svih vrsta oslobođenje uma kroz ništavilo, neopozivo oslobođenje uma se označava kao najbolje. A upravo u tom neopozivom oslobođenju uma nema požude, nema mržnje, nema obmanutosti.</p>
<p><a class='ref sc' id='sc37' href='#sc37'>SC 37</a>Požuda jeste nešto, mržnja jeste nešto, obmana jeste nešto. U monahu u kojem su nečistoće uklonjene, i one su napuštene, iskorenjene, posečene, uništene, tako da se ni ubuduće neće pojaviti. Od svih vrsta oslobođenje uma bez ikakvog znaka, neopozivo oslobođenje uma se označava kao najbolje. A upravo u tom neopozivom oslobođenju uma nema požude, nema mržnje, nema obmanutosti. Na taj način su ova stanja ista po značenju i različita samo po nazivu.</p>
<p>Tako reče poštovani Sāriputta. Zadovoljan, poštovani Mahā-Kotthita se obradova rečima poštovanog Sāriputte.</p>
<footer>
<p>Prevod <span class='author'>Branislav Kovačević</span></p>
<p>Samo za besplatnu distribuciju, kao dar Dhamme.</p>
<p>Copyright © <span class='publication-date'>2014</span>:</p>
<p><a href='http://creativecommons.org/licenses/by-nc-sa/3.0/deed.sr'>Оvaj sajt je licenciran pod uslovima licence Creative Commons</a>.</p>
<p><a href='http://srednjiput.rs/pali-kanon/sutta-pitaka/maddhima-nikaya/'>Text sourced from srednjiput.rs.</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
