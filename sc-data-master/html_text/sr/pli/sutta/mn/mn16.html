<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id='mn16' lang='sr'>
<header>
<ul>
<li class='division' lang='pli' translate='no'>Mađđhima Nikāya</li>
<li lang='pli' translate='no'>Ćetokhila sutta</li>
</ul>
<h1>16. Požari u srcu</h1>
</header>
<p><a class='ref sc' id='sc1' href='#sc1'>SC 1</a><span class='evam'>Ovako sam čuo</span>. Jednom je prilikom Blaženi boravio kraj Sāvatthija, u Đetinom gaju, u manastiru koji je podigao Anāthapindika. Tu se on obrati monasima na ovaj način: “Monasi.”—“Da, poštovani gospodine,” odgovoriše monasi. A Blaženi ovako nastavi:</p>
<p><a class='ref sc' id='sc2' href='#sc2'>SC 2</a>“Monasi, za onog monaha koji nije ugasio pet požara u svom srcu i nije raskinuo pet okova nemoguće je da raste, sazreva i stigne do ispunjenja u ovom učenju i praksi.</p>
<p><a class='ref sc' id='sc3' href='#sc3'>SC 3</a>A šta su to, monasi, pet požara u srcu koje nije ugasio? Tako je monah sumnjičav, nesiguran, neodlučan i bez poverenja u Učitelja, te otuda njegov um ne naginje marljivosti, predanosti, istrajnosti i naporu. Pošto njegov um ne naginje marljivosti, predanosti, istrajnosti i naporu, to je prvi požar u njegovom srcu koji nije ugasio.</p>
<p><a class='ref sc' id='sc4' href='#sc4'>SC 4</a>I opet, monah je sumnjičav, nesiguran, neodlučan i bez poverenja u Dhammu… Pošto njegov um ne naginje marljivosti… to je drugi požar u njegovom srcu koji nije ugasio.</p>
<p><a class='ref sc' id='sc5' href='#sc5'>SC 5</a>I opet, monah je sumnjičav, nesiguran, neodlučan i bez poverenja u sanghu… Pošto njegov um ne naginje marljivosti… to je treći požar u njegovom srcu koji nije ugasio.</p>
<p><a class='ref sc' id='sc6' href='#sc6'>SC 6</a>I opet, monah je sumnjičav, nesiguran, neodlučan i bez poverenja u vežbanje… Pošto njegov um ne naginje marljivosti… to je četvrti požar u njegovom srcu koji nije ugasio.</p>
<p><a class='ref sc' id='sc7' href='#sc7'>SC 7</a>I opet, monah je besan i nezadovoljan svojim saputnicima u svetačkom životu, neodetljiv prema njima, te otuda njegov um ne naginje marljivosti, predanosti, istrajnosti i naporu. Pošto njegov um ne naginje marljivosti, predanosti, istrajnosti i naporu, to je peti požar u njegovom srcu koji nije ugasio.</p>
<p>To je pet požara u srcu koje on nije ugasio.</p>
<p><a class='ref sc' id='sc8' href='#sc8'>SC 8</a>A šta su to, monasi, pet okova koje nije raskinuo? Tako monah nije oslobođen požude, želje, privrženosti, žeđi, groznice i žudnje za čulnim zadovoljstvima, te otuda njegov um ne naginje marljivosti, predanosti, istrajnosti i naporu. Pošto njegov um ne naginje marljivosti, predanosti, istrajnosti i naporu, to je prvi okov u njegovom srcu koji nije raskinuo.</p>
<p><a class='ref sc' id='sc9' href='#sc9'>SC 9</a>I opet, monah nije oslobođen požude, želje, privrženosti, žeđi, groznice i žudnje za telom… Pošto njegov um ne naginje marljivosti… to je drugi okov u njegovom srcu koji nije raskinuo.</p>
<p><a class='ref sc' id='sc10' href='#sc10'>SC 10</a>I opet, monah nije oslobođen požude, želje, privrženosti, žeđi, groznice i žudnje za oblikom… Pošto njegov um ne naginje marljivosti… to je treći okov u njegovom srcu koji nije raskinuo.</p>
<p><a class='ref sc' id='sc11' href='#sc11'>SC 11</a>I opet, monah jede koliko želi sve dok mu stomak nije prepun i prepušta se zadovoljstvima spavanja, lenčarenja i dremanja… Pošto njegov um ne naginje marljivosti… to je četvrti okov u njegovom srcu koji nije raskinuo.</p>
<p><a class='ref sc' id='sc12' href='#sc12'>SC 12</a>I opet, monah živi svetačkim životom u težnji za nekim božanskim svetom ovako: ‘Uz pomoć ove vrline ili rituala ili asketizma ili svetačkog života postaću (veliko) božanstvo ili neko (manje) božanstvo’, te otuda njegov um ne naginje marljivosti, predanosti, istrajnosti i naporu. Pošto njegov um ne naginje marljivosti, predanosti, istrajnosti i naporu, to je peti okov u njegovom srcu koji nije raskinuo.</p>
<p>To je pet okova u srcu koje on nije raskinuo.</p>
<p><a class='ref sc' id='sc13' href='#sc13'>SC 13</a>Monasi, za onog monaha koji nije ugasio pet požara u svom srcu i nije raskinuo pet okova nemoguće je da raste, sazreva i stigne do ispunjenja u ovom učenju i praksi.</p>
<p><a class='ref sc' id='sc14' href='#sc14'>SC 14</a>Monasi, za onog monaha koji jeste ugasio pet požara u svom srcu i raskinuo pet okova moguće je da raste, sazreva i stigne do ispunjenja u ovom učenju i praksi.</p>
<p><a class='ref sc' id='sc15' href='#sc15'>SC 15</a>A šta su to, monasi, pet požara u srcu koje je ugasio? Tako monah nije sumnjičav, nesiguran, neodlučan i bez poverenja u Učitelja, te otuda njegov um naginje marljivosti, predanosti, istrajnosti i naporu. Pošto njegov um naginje marljivosti, predanosti, istrajnosti i naporu, to je prvi požar u njegovom srcu koji je ugasio.</p>
<p><a class='ref sc' id='sc16' href='#sc16'>SC 16</a>I opet, monah nije sumnjičav, nesiguran, neodlučan i bez poverenja u Dhammu… Pošto njegov um naginje marljivosti… to je drugi požar u njegovom srcu koji je ugasio.</p>
<p><a class='ref sc' id='sc17' href='#sc17'>SC 17</a>I opet, monah nije sumnjičav, nesiguran, neodlučan i bez poverenja u sanghu… Pošto njegov um naginje marljivosti… to je treći požar u njegovom srcu koji je ugasio.</p>
<p><a class='ref sc' id='sc18' href='#sc18'>SC 18</a>I opet, monah nije sumnjičav, nesiguran, neodlučan i bez poverenja u vežbanje… Pošto njegov um naginje marljivosti… to je četvrti požar u njegovom srcu koji je ugasio.</p>
<p><a class='ref sc' id='sc19' href='#sc19'>SC 19</a>I opet, monah nije besan i nezadovoljan svojim saputnicima u svetačkom životu, nije neosetljiv prema njima, te otuda njegov um naginje marljivosti, predanosti, istrajnosti i naporu. Pošto njegov um naginje marljivosti, predanosti, istrajnosti i naporu, to je peti požar u njegovom srcu koji je ugasio.</p>
<p>To je pet požara u srcu koje je on ugasio.</p>
<p><a class='ref sc' id='sc20' href='#sc20'>SC 20</a>A šta su to, monasi, pet okova koje je raskinuo? Tako je monah oslobođen požude, želje, privrženosti, žeđi, groznice i žudnje za čulnim zadovoljstvima, te otuda njegov um naginje marljivosti, predanosti, istrajnosti i naporu. Pošto njegov um naginje marljivosti, predanosti, istrajnosti i naporu, to je prvi okov u njegovom srcu koji je raskinuo.</p>
<p><a class='ref sc' id='sc21' href='#sc21'>SC 21</a>I opet, monah je oslobođen požude, želje, privrženosti, žeđi, groznice i žudnje za telom… Pošto njegov um naginje marljivosti… to je drugi okov u njegovom srcu koji je raskinuo.</p>
<p><a class='ref sc' id='sc22' href='#sc22'>SC 22</a>I opet, monah je oslobođen požude, želje, privrženosti, žeđi, groznice i žudnje za oblikom… Pošto njegov um naginje marljivosti… to je treći okov u njegovom srcu koji je raskinuo.</p>
<p><a class='ref sc' id='sc23' href='#sc23'>SC 23</a>I opet, monah ne jede koliko želi sve dok mu stomak nije prepun i ne prepusta se zadovoljstvima spavanja, lenčarenja i dremanja… Pošto njegov um naginje marljivosti… to je četvrti okov u njegovom srcu koji je raskinuo.</p>
<p><a class='ref sc' id='sc24' href='#sc24'>SC 24</a>I opet, monah ne živi svetačkim životom u težnji za nekim božanskim svetom ovako: ‘Uz pomoć ove vrline ili rituala ili asketizma ili svetačkog života postaću (veliko) božanstvo ili neko (manje) božanstvo’, te otuda njegov um naginje marljivosti, predanosti, istrajnosti i naporu. Pošto njegov um naginje marljivosti, predanosti, istrajnosti i naporu, to je peti okov u njegovom srcu koji je raskinuo.</p>
<p>To je pet okova u srcu koje je on raskinuo.</p>
<p><a class='ref sc' id='sc25' href='#sc25'>SC 25</a>Monasi, za onog monaha koji jeste ugasio pet požara u svom srcu i raskinuo pet okova moguće je da raste, sazreva i stigne do ispunjenja u ovom učenju i praksi.</p>
<p><a class='ref sc' id='sc26' href='#sc26'>SC 26</a>On razvija osnovu duhovne snage, koja se sastoji od koncentracije nastale zahvaljujući revnosti i odlučnom naporu; on razvija osnovu duhovne snage, koja se sastoji od koncentracije nastale zahvaljujući energiji i odlučnom naporu; on razvija osnovu duhovne snage, koja se sastoji od koncentracije nastale zahvaljujući čistoti uma i odlučnom naporu; on razvija osnovu duhovne snage, koja se sastoji od koncentracije nastale zahvaljujući istraživanju i odlučnom naporu. I entuzijazam je peti.</p>
<p><a class='ref sc' id='sc27' href='#sc27'>SC 27</a>Monah koji poseduje ovih petnaest elemenata, uključujući i entuzijazam, sposoban je za proboj, sposoban je za probuđenje, sposoban je da dostigne krajnju slobodu od jarma.</p>
<p>Zamislite da postoji kokoška sa osam, deset ili dvanaest jaja, koje je pokrila, grejala i negovala kako treba. Čak i ako ne poželi: ‘Oh, kad bi moji pilici probili ljusku svojim kandžama i kljunovima i bezbedno se izlegli!’ ipak su pilići u stanju da probiju ljusku svojim kandžama i kljunom i bezbedno se izlegu. Isto tako, monah koji poseduje petnaest elemenata, uključujući i entuzijazam, sposoban je za proboj, sposoban je za probuđenje, sposoban je da dostigne krajnju slobodu od jarma.</p>
<p>Tako reče Blaženi. Zadovoljni, monasi se obradovaše rečima Blaženog.</p>
<footer>
<p>Prevod <span class='author'>Branislav Kovačević</span></p>
<p>Samo za besplatnu distribuciju, kao dar Dhamme.</p>
<p>Copyright © <span class='publication-date'>2014</span>: <a href='http://creativecommons.org/licenses/by-nc-sa/3.0/deed.sr'>Оvaj sajt je licenciran pod uslovima licence Creative Commons</a></p>
<p><a href='http://srednjiput.rs/pali-kanon/sutta-pitaka/maddhima-nikaya/mn-16-cetokhila-sutta/?full-site=true'>Text sourced from srednjiput.rs.</a></p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
