<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id='mn69' lang='sr'>
<header>
<ul>
<li class='division' lang='pli' translate='no'>Mađđhima Nikāya</li>
<li lang='pli' translate='no'>Gulissani sutta</li>
</ul>
<h1>69. Govor o Gulissāniju</h1>
</header>
<p><a class='ref sc' id='sc1' href='#sc1'>SC 1</a><span class='evam'>Ovako sam čuo</span>. Jednom je prilikom Blaženi živeo kraj Rāđagahe, u Bambusovom gaju, na mestu gde se hrane veverice.</p>
<p><a class='ref sc' id='sc2' href='#sc2'>SC 2</a>Tom prilikom monah po imenu Gulissāni, šumski asketa slabe discipline, došao je da ostane nekim poslom u Sanghi. A poštovani Sāriputta se obrati monasima u vezi sa monahom Gulissānijem ovim rečima:</p>
<p><a class='ref sc' id='sc3' href='#sc3'>SC 3</a>„Prijatelji, kada monah koji živi u šumi dođe u Sanghu i živi unutar Sanghe, trebalo bi da pokazuje poštovanje i poniznost prema saputnicima u svetačkom životu. Ako u njemu nema poštovanja i poniznosti prema saputnicima u svetačkom životu, tada će biti onih koji će o njemu reći: ’Šta li je to ovaj poštovani šumski asketa stekao živeći sam u šumi, čineći onako kako mu je volja, pošto u njemu nema poštovanja i poniznosti prema saputnicima u svetačkom životu?’ Zato što će biti onih koji će to reći o njemu, monah koji živi u šumi i dođe u Sanghu, živi unutar Sanghe, trebalo bi da pokazuje poštovanje i poniznost prema saputnicima u svetačkom životu.</p>
<p><a class='ref sc' id='sc4' href='#sc4'>SC 4</a>Kada monah koji živi u šumi dođe u Sanghu i živi unutar Sanghe, trebalo bi da zna kako treba da se ponaša u vezi sa mestom na kojem sedi: ’Sešću tako da ne zauzimam mesto starijim monasima i da ostavim mesta za mlade monahe’. Ako ne zna kako treba da se ponaša u vezi sa mestom na kojem sedi, tada će biti onih koji će o njemu reći: ’Šta li je to ovaj poštovani šumski asketa stekao živeći sam u šumi, čineći onako kako mu je volja, pošto čak ne zna ni kako treba da se ponaša?’ Zato što će biti onih koji će to reći o njemu, monah koji živi u šumi i dođe u Sanghu, živi unutar Sanghe, trebalo bi da zna kako treba da se ponaša u vezi sa mestom na kojem sedi.</p>
<p><a class='ref sc' id='sc5' href='#sc5'>SC 5</a>Kada monah koji živi u šumi dođe u Sanghu i živi unutar Sanghe, ne bi trebalo da u selo odlazi suviše rano, niti da se iz njega vraća suviše kasno. Ako u selo odlazi suviše rano i iz njega se vraća suviše kasno, tada će biti onih koji će o njemu reći: ’Šta li je to ovaj poštovani šumski asketa stekao živeći sam u šumi, čineći onako kako mu je volja, pošto u selo odlazi suviše rano i iz njega se vraća suviše kasno?’ Zato što će biti onih koji će to reći o njemu, monah koji živi u šumi i dođe u Sanghu, živi unutar Sanghe, ne bi trebalo da u selo odlazi suviše rano, niti da se iz njega vraća suviše kasno.</p>
<p><a class='ref sc' id='sc6' href='#sc6'>SC 6</a>Kada monah koji živi u šumi dođe u Sanghu i živi unutar Sanghe, ne bi trebalo da pre obroka ili posle obroka obilazi porodice. Ako pre obroka ili posle obroka obilazi porodice, tada će biti onih koji će o njemu reći: ’Sigurno je poštovani šumski asketa, živeći sam u šumi, čineći onako kako mu je volja, navikao na posete porodicama u pogrešno vreme, jer se tako ponaša i sada kada je došao u Sanghu’. Zato što će biti onih koji će to reći o njemu, monah koji živi u šumi i dođe u Sanghu, živi unutar Sanghe, ne bi trebalo da pre obroka ili posle obroka obilazi porodice.</p>
<p><a class='ref sc' id='sc7' href='#sc7'>SC 7</a>Kada monah koji živi u šumi dođe u Sanghu i živi unutar Sanghe, ne bi trebalo da bude gord i uobražen. Ako je gord i uobražen, tada će biti onih koji će o njemu reći: ’Sigurno je poštovani šumski asketa, živeći sam u šumi, čineći onako kako mu je volja, oduvek bio gord i uobražen, jer se tako ponaša i sada kada je došao u Sanghu’. Zato što će biti onih koji će to reći o njemu, monah koji živi u šumi i dođe u Sanghu, živi unutar Sanghe, ne bi trebalo da bude gord i uobražen.</p>
<p><a class='ref sc' id='sc8' href='#sc8'>SC 8</a>Kada monah koji živi u šumi dođe u Sanghu i živi unutar Sanghe, ne bi trebalo da bude oštrog jezika i da naklapa. Ako je oštrog jezika i naklapa, tada će biti onih koji će o njemu reći: ’Šta li je to ovaj poštovani šumski asketa stekao živeći sam u šumi, čineći onako kako mu je volja, pošto je oštrog jezika i naklapa?’ Zato što će biti onih koji će to reći o njemu, monah koji živi u šumi i dođe u Sanghu, živi unutar Sanghe, ne bi trebalo da bude oštrog jezika i da naklapa.</p>
<p><a class='ref sc' id='sc9' href='#sc9'>SC 9</a>Kada monah koji živi u šumi dođe u Sanghu i živi unutar Sanghe, trebalo bi da prihvata savete i druži se sa dobrim prijateljima. Ako ne sluša savete i druži se sa lošim prijateljima, tada će biti onih koji će o njemu reći: ’Šta li je to ovaj poštovani šumski asketa stekao živeći sam u šumi, čineći onako kako mu je volja, pošto ne sluša savete i druži se sa lošim prijateljima?’ Zato što će biti onih koji će to reći o njemu, monah koji živi u šumi i dođe u Sanghu, živi unutar Sanghe, trebalo bi da prihvata savete i druži se sa dobrim prijateljima.</p>
<p><a class='ref sc' id='sc10' href='#sc10'>SC 10</a>Monah koji živi u šumi trebalo bi da motri na vratima čula. Ako ne motri na vratima čula, tada će biti onih koji će o njemu reći: ’Šta li je to ovaj poštovani šumski asketa stekao živeći sam u šumi, čineći onako kako mu je volja, pošto ne motri na vratima čula?’ Zato što će biti onih koji će to reći o njemu, monah koji živi u šumi trebalo bi da motri na vratima čula.</p>
<p><a class='ref sc' id='sc11' href='#sc11'>SC 11</a>Monah koji živi u šumi trebalo bi da bude umeren u jelu. Ako nije umeren u jelu, tada će biti onih koji će o njemu reći: ’Šta li je to ovaj poštovani šumski asketa stekao živeći sam u šumi, čineći onako kako mu je volja, pošto nije umeren u jelu?’ Zato što će biti onih koji će to reći o njemu, monah koji živi u šumi trebalo bi da bude umeren u jelu.</p>
<p><a class='ref sc' id='sc12' href='#sc12'>SC 12</a>Monah koji živi u šumi trebalo bi da ne spava dugo. Ako spava dugo, tada će biti onih koji će o njemu reći: ’Šta li je to ovaj poštovani šumski asketa stekao živeći sam u šumi, čineći onako kako mu je volja, pošto spava dugo. Zato što će biti onih koji će to reći o njemu, monah koji živi u šumi trebalo bi da ne spava dugo.</p>
<p><a class='ref sc' id='sc13' href='#sc13'>SC 13</a>Monah koji živi u šumi trebalo bi da bude energičan. Ako nije energičan, tada će biti onih koji će o njemu reći: ’Šta li je to ovaj poštovani šumski asketa stekao živeći sam u šumi, čineći onako kako mu je volja, pošto nije energičan. Zato što će biti onih koji će to reći o njemu, monah koji živi u šumi trebalo bi da bude energičan.</p>
<p><a class='ref sc' id='sc14' href='#sc14'>SC 14</a>Monah koji živi u šumi trebalo bi da bude postojan u sabranosti. Ako je nesmotren, tada će biti onih koji će o njemu reći: ’Šta li je to ovaj poštovani šumski asketa stekao živeći sam u šumi, čineći onako kako mu je volja, pošto je nesmotren. Zato što će biti onih koji će to reći o njemu, monah koji živi u šumi trebalo bi da bude postojan u sabranosti.</p>
<p><a class='ref sc' id='sc15' href='#sc15'>SC 15</a>Monah koji živi u šumi trebalo bi da bude skoncentrisan. Ako je rastresen, tada će biti onih koji će o njemu reći: ’Šta li je to ovaj poštovani šumski asketa stekao živeći sam u šumi, čineći onako kako mu je volja, pošto je rastresen. Zato što će biti onih koji će to reći o njemu, monah koji živi u šumi trebalo bi da bude skoncentrisan.</p>
<p><a class='ref sc' id='sc16' href='#sc16'>SC 16</a>Monah koji živi u šumi trebalo bi da bude mudar. Ako nije mudar, tada će biti onih koji će o njemu reći: ’Šta li je to ovaj poštovani šumski asketa stekao živeći sam u šumi, čineći onako kako mu je volja, pošto nije mudar. Zato što će biti onih koji će to reći o njemu, monah koji živi u šumi trebalo bi da bude mudar.</p>
<p><a class='ref sc' id='sc17' href='#sc17'>SC 17</a>Monah koji živi u šumi trebalo bi da se posveti višem učenju i višoj disciplini. Ako nije posvećen višem učenju i višoj disciplini, tada će biti onih koji će o njemu reći: ’Šta li je to ovaj poštovani šumski asketa stekao živeći sam u šumi, čineći onako kako mu je volja, pošto nije posvećen višem učenju i višoj disciplini. Zato što će biti onih koji će to reći o njemu, monah koji živi u šumi trebalo bi da bude posvećen višem učenju i višoj disciplini.</p>
<p><a class='ref sc' id='sc18' href='#sc18'>SC 18</a>Monah koji živi u šumi trebalo bi da se posveti onim oslobođenjima koja su mirna i nematerijalna, transcendentna po svom obliku. Ako nije posvećen oslobođenjima koja su mirna i nematerijalna, transcendentna po svom obliku, tada će biti onih koji će o njemu reći: ’Šta li je to ovaj poštovani šumski asketa stekao živeći sam u šumi, čineći onako kako mu je volja, pošto nije posvećen onim oslobođenjima koja su mirna i nematerijalna, transcendentna po svom obliku. Zato što će biti onih koji će to reći o njemu, monah koji živi u šumi trebalo bi da bude posvećen onim oslobođenjima koja su mirna i nematerijalna, transcendentna po svom obliku.</p>
<p><a class='ref sc' id='sc19' href='#sc19'>SC 19</a>Monah koji živi u šumi trebalo bi da se posveti nadljudskim stanjima, jer ima onih koji monaha koji živi u šumi pitaju o nadljudskim stanjima. Ako nije posvećen nadljudskim stanjima, tada će biti onih koji će o njemu reći: ’Šta li je to ovaj poštovani šumski asketa stekao živeći sam u šumi, čineći onako kako mu je volja, pošto nije posvećen nadljudskim stanjima. Zato što će biti onih koji će to reći o njemu, monah koji živi u šumi trebalo bi da bude posvećen nadljudskim stanjima.</p>
<p><a class='ref sc' id='sc20' href='#sc20'>SC 20</a>Kada ovo bi rečeno, poštovani Mahā-Moggallana upita poštovanog Sāriputtu: „Prijatelju Sāriputta, treba li sve te stvari da prihvati i praktikuje samo monah koji živi u šumi ili isto tako i monah koji živi u selu?“</p>
<p>„Prijatelju Moggallana, te stvari treba da prihvati i praktikuje ne samo monah koji živi u šumi, već isto tako i monah koji živi u selu.“</p>
<footer>
<p>Prevod <span class='author'>Branislav Kovačević</span></p>
<p>Samo za besplatnu distribuciju, kao dar Dhamme.</p>
<p>Copyright © <span class='publication-date'>2014</span>:</p>
<p><a href='http://creativecommons.org/licenses/by-nc-sa/3.0/deed.sr'>Оvaj sajt je licenciran pod uslovima licence Creative Commons</a>.</p>
<p><a href='http://srednjiput.rs/pali-kanon/sutta-pitaka/maddhima-nikaya/'>Text sourced from srednjiput.rs.</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
