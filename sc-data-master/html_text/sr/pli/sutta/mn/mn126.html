<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id='mn126' lang='sr'>
<header>
<ul>
<li class='division' lang='pli' translate='no'>Mađđhima Nikāya</li>
<li lang='pli' translate='no'>Bhūmiđa sutta</li>
</ul>
<h1>126. Bhūmiđa</h1>
</header>
<p><a class='ref sc' id='sc1' href='#sc1'>SC 1</a><span class='evam'>Ovako sam čuo</span>. Jednom je prilikom Blaženi živeo kraj Rāđagahe, u Bambusovom gaju, na mestu gde se hrane veverice.</p>
<p><a class='ref sc' id='sc2' href='#sc2'>SC 2</a>Jedno jutro, poštovani Bhūmiđa se obuče, uze svoju prosjačku zdelu i gornji ogrtač, otide do kuće princa Đayasene i sede na unapred pripremljeno mesto.</p>
<p><a class='ref sc' id='sc3' href='#sc3'>SC 3</a>Onda princ Đayasena dođe do poštovanog Bhūmiđe i pozdravi se sa njim. Kad ovaj učtivi i prijateljski razgovor bi završen, sede on sa strane i reče poštovanom Bhūmiđi: „Učitelju Bhūmiđa, ima asketa i bramana koji zagovaraju i zastupaju ovakva gledišta: ’Ako neko položi zavet i živi svetačkim životom, takav nije u staju da dobije bilo kakav plod; ako neko ne položi zavet, a živi svetačkim životom, takav opet nije u staju da dobije bilo kakav plod; ako neko i položi i ne položi zavet, a živi svetačkim životom, takav opet nije u staju da dobije bilo kakav plod; ako neko niti položi, niti ne položi zavet, a živi svetačkim životom, takav opet nije u staju da dobije bilo kakav plod’. Šta poštovani učitelj Bhūmiđa kaže na ovo, šta on objavljuje?“</p>
<p><a class='ref sc' id='sc4' href='#sc4'>SC 4</a>„Prinče, ja nisam čuo i učio neposredno slušajući reči Blaženog. Ali je moguće da bi Blaženi ovako rekao: ’Ako neko položi zavet i živi svetačkim životom nepromišljeno, takav nije u staju da dobije bilo kakav plod; ako neko ne položi zavet, a živi svetačkim životom nepromišljeno, takav opet nije u staju da dobije bilo kakav plod; ako neko i položi i ne položi zavet, a živi svetačkim životom nepromišljeno, takav opet nije u staju da dobije bilo kakav plod; ako neko niti položi, niti ne položi zavet, a živi svetačkim životom nepromišljeno, takav opet nije u staju da dobije bilo kakav plod. Međutim, ako neko položi zavet i živi svetačkim životom mudro, takav jeste u staju da dobije plod; ako neko ne položi zavet, a živi svetačkim životom mudro, takav opet jeste u staju da dobije plod; ako neko i položi i ne položi zavet, a živi svetačkim životom mudro, takav opet jeste u staju da dobije plod; ako neko niti položi, niti ne položi zavet, a živi svetačkim životom mudro, takav opet jeste u staju da dobije plod’. Prinče, ja nisam čuo i učio neposredno slušajući reči Blaženog, ali je moguće da bi Blaženi odgovorio tako kako sam rekao.“</p>
<p><a class='ref sc' id='sc5' href='#sc5'>SC 5</a>„Ako učitelj Bhūmiđa tako govori, ako on tako objavljuje, tada se svakako čini da učitelj poštovanog Bhūmiđe stoji ispred svih običnih asketa i bramana.“</p>
<p><a class='ref sc' id='sc6' href='#sc6'>SC 6</a>Onda princ Đayasena iz sopstvene posude posluži poštovanog Bhūmiđu pirinčem u mleku.</p>
<p><a class='ref sc' id='sc7' href='#sc7'>SC 7</a>A kada je poštovani Bhūmiđa jeo i vratio se iz prošenja hrane, otide on do Blaženog. Pošto mu se poklonio, sede sa strane i ispriča Blaženom šta se dogodilo, dodavši: „Poštovani gospodine, nadam se kada sam tako bio pitan i tako odgovorio, da sam rekao ono što bi i Blaženi rekao i da nisam govorio pogrešno, ono što bi bilo u suprotnosti sa činjenicama. Nadam se da sam objasnio u skladu sa Dhammom, tako da ništa što bi bilo osnova za kritiku ne može da se na valjan način izvede iz mojih tvrdnji“.</p>
<p><a class='ref sc' id='sc8' href='#sc8'>SC 8</a>„Zaista, Bhūmiđa, kada si tako bio pitan i tako odgovorio, rekao si ono što sam i ja govorio i nisi govorio pogrešno, ono što bi bilo u suprotnosti sa činjenicama. Objasnio si u skladu sa Dhammom, tako da ništa što bi bilo osnova za kritiku ne može da se na valjan način izvede iz tvojih tvrdnji.</p>
<p><a class='ref sc' id='sc9' href='#sc9'>SC 9</a>Kakvi god askete i bramani da imaju pogrešno razumevanje, pogrešnu nameru, pogrešan govor, pogrešne postupke, pogrešno zarađivanje za život, pogrešan napor, pogrešnu sabranost i pogrešnu koncentraciju, ako polože zavet i žive svetačkim životom, oni nisu u stanju da dobiju bilo kakav plod; ako ne polože zavet, a žive svetačkim životom, oni opet nisu u stanju da dobiju bilo kakav plod; ako i polože i ne polože zavet, a žive svetačkim životom, oni opet nisu u staju da dobiju bilo kakav plod; ako niti polože, niti ne polože zavet, a žive svetačkim životom, oni opet nisu u staju da dobiju bilo kakav plod. A zašto? Zato što taj [pogrešan put] nije valjan način da se dobije plod.</p>
<p><a class='ref sc' id='sc10' href='#sc10'>SC 10</a>Zamisli čoveka kojem treba ulje, koji traži ulje, luta u potrazi za uljem, te u nekakvo bure sipa peska, poprska ga vodom i pritisne. Zatim, ako je položio zavet i tako postupio, neće biti u stanju da dobije bilo kakvo ulje; ako nije položio zavet, a tako je postupio, opet neće biti u stanju da dobije bilo kakvo ulje; ako je i položio i nije položio zavet, a tako je postupio, opet neće biti u stanju da dobije bilo kakvo ulje; ako je niti položio, niti nije položio zavet, a tako je postupio, opet neće biti u stanju da dobije bilo kakvo ulje. A zašto? Zato što taj [pogrešan put] nije valjan način da se dobije ulje. Isto tako, kakvi god askete i bramani da imaju pogrešno razumevanje… oni nisu u stanju da dobiju bilo kakav plod. A zašto? Zato što taj [pogrešan put] nije valjan način da se dobije plod.</p>
<p><a class='ref sc' id='sc11' href='#sc11'>SC 11</a>Zamisli čoveka kojem treba mleko, koji traži mleko, luta u potrazi za mlekom, te počne da stiska rog krave koja samo što se otelila. Zatim, ako je položio zavet… ako nije položio zavet… ako je i položio i nije položio zavet… ako je niti položio, niti nije položio zavet, a tako je postupio, opet neće biti u stanju da dobije bilo kakvo mleko. A zašto? Zato što taj [pogrešan put] nije valjan način da se dobije mleko. Isto tako, kakvi god askete i bramani da imaju pogrešno razumevanje… oni nisu u stanju da dobiju bilo kakav plod. A zašto? Zato što taj [pogrešan put] nije valjan način da se dobije plod.</p>
<p><a class='ref sc' id='sc12' href='#sc12'>SC 12</a>Zamisli čoveka kojem treba buter, koji traži buter, luta u potrazi za buterom, te sipa vode u bućkalicu i bućka je štapom. Zatim, ako je položio zavet… ako nije položio zavet… ako je i položio i nije položio zavet… ako je niti položio, niti nije položio zavet, a tako je postupio, opet neće biti u stanju da dobije bilo kakav buter. A zašto? Zato što taj [pogrešan put] nije valjan način da se dobije buter. Isto tako, kakvi god askete i bramani da imaju pogrešno razumevanje… oni nisu u stanju da dobiju bilo kakav plod. A zašto? Zato što taj [pogrešan put] nije valjan način da se dobije plod.</p>
<p><a class='ref sc' id='sc13' href='#sc13'>SC 13</a>Zamisli čoveka kojem treba vatra, koji traži vatru, luta u potrazi za vatrom, te uzme komad drveta i njime trlja drugi komad, vlažan i mek. Zatim, ako je položio zavet… ako nije položio zavet… ako je i položio i nije položio zavet… ako je niti položio, niti nije položio zavet, a tako je postupio, opet neće biti u stanju da dobije bilo kakvu vatru. A zašto? Zato što taj [pogrešan put] nije valjan način da se dobije vatra. Isto tako, kakvi god askete i bramani da imaju pogrešno razumevanje… oni nisu u stanju da dobiju bilo kakav plod. A zašto? Zato što taj [pogrešan put] nije valjan način da se dobije plod.</p>
<p><a class='ref sc' id='sc14' href='#sc14'>SC 14</a>Kakvi god askete i bramani da imaju ispravno razumevanje, ispravnu nameru, ispravan govor, ispravne postupke, ispravno zarađivanje za život, ispravan napor, ispravnu sabranost i ispravnu koncentraciju, ako polože zavet i žive svetačkim životom, oni jesu u stanju da dobiju plod; ako ne polože zavet, a žive svetačkim životom, oni opet jesu u stanju da dobiju plod; ako i polože i ne polože zavet, a žive svetačkim životom, oni opet jesu u staju da dobiju plod; ako niti polože, niti ne polože zavet, a žive svetačkim životom, oni opet jesu u staju da dobiju plod. A zašto? Zato što taj [ispravan put] jeste valjan način da se dobije plod.</p>
<p><a class='ref sc' id='sc15' href='#sc15'>SC 15</a>Zamisli čoveka kojem treba ulje, koji traži ulje, luta u potrazi za uljem, te u nekakvo bure sipa susamovog brašna, poprska ga vodom i pritisne. Zatim, ako je položio zavet i tako postupio, biće u stanju da dobije ulje; ako nije položio zavet, a tako je postupio, opet će biti u stanju da dobije ulje; ako je i položio i nije položio zavet, a tako je postupio, opet će biti u stanju da dobije ulje; ako je niti položio, niti nije položio zavet, a tako je postupio, opet će biti u stanju da dobije ulje. A zašto? Zato što taj [ispravan put] jeste valjan način da se dobije ulje. Isto tako, kakvi god askete i bramani da imaju ispravno razumevanje… oni jesu u stanju da dobiju plod. A zašto? Zato što taj [ispravan put] jeste valjan način da se dobije plod.</p>
<p><a class='ref sc' id='sc16' href='#sc16'>SC 16</a>Zamisli čoveka kojem treba mleko, koji traži mleko, luta u potrazi za mlekom, te počne da stiska vime krave koja samo što se otelila. Zatim, ako je položio zavet… ako nije položio zavet… ako je i položio i nije položio zavet… ako je niti položio, niti nije položio zavet, a tako je postupio, opet će biti u stanju da dobije mleko. A zašto? Zato što taj [ispravan put] jeste valjan način da se dobije mleko. Isto tako, kakvi god askete i bramani da imaju ispravno razumevanje… oni jesu u stanju da dobiju plod. A zašto? Zato što taj [ispravan put] jeste valjan način da se dobije plod.</p>
<p><a class='ref sc' id='sc17' href='#sc17'>SC 17</a>Zamisli čoveka kojem treba buter, koji traži buter, luta u potrazi za buterom, te sipa pavlaku u bućkalicu i bućka je štapom. Zatim, ako je položio zavet… ako nije položio zavet… ako je i položio i nije položio zavet… ako je niti položio, niti nije položio zavet, a tako je postupio, opet će biti u stanju da dobije buter. A zašto? Zato što taj [ispravan put] jeste valjan način da se dobije buter. Isto tako, kakvi god askete i bramani da imaju ispravno razumevanje… oni jesu u stanju da dobiju plod. A zašto? Zato što taj [ispravan put] jeste valjan način da se dobije plod.</p>
<p><a class='ref sc' id='sc18' href='#sc18'>SC 18</a>Zamisli čoveka kojem treba vatra, koji traži vatru, luta u potrazi za vatrom, te uzme komad drveta i njime trlja drugi komad, suv i tvrd. Zatim, ako je položio zavet… ako nije položio zavet… ako je i položio i nije položio zavet… ako je niti položio, niti nije položio zavet, a tako je postupio, opet će biti u stanju da dobije vatru. A zašto? Zato što taj [ispravan put] jeste valjan način da se dobije vatra. Isto tako, kakvi god askete i bramani da imaju ispravno razumevanje… oni jesu u stanju da dobiju plod. A zašto? Zato što taj [ispravan put] jeste valjan način da se dobije plod.</p>
<p><a class='ref sc' id='sc19' href='#sc19'>SC 19</a>Bhūmiđa, da su ti ova četiri poređenja pala na pamet [u pogledu] princa Đayasene, on bi spontano stekao poverenje u tebe, a tako ispunjen poverenjem, on bi ga i ispoljio prema tebi.“</p>
<p>„Poštovani gospodine, kako da mi ta četiri poređenja padnu na pamet [u pogledu] princa Đayasene kao što su pala na pamet Blaženom, kad su njemu ona došla spontano i niko za njih nije čuo ranije?“</p>
<p>Tako reče Blaženi. Zadovoljan, poštovani Bhūmiđa se obradova rečima Blaženog.</p>
<footer>
<p>Prevod <span class='author'>Branislav Kovačević</span></p>
<p>Samo za besplatnu distribuciju, kao dar Dhamme.</p>
<p>Copyright © <span class='publication-date'>2014</span>:</p>
<p><a href='http://creativecommons.org/licenses/by-nc-sa/3.0/deed.sr'>Оvaj sajt je licenciran pod uslovima licence Creative Commons</a>.</p>
<p><a href='http://srednjiput.rs/pali-kanon/sutta-pitaka/maddhima-nikaya/'>Text sourced from srednjiput.rs.</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
