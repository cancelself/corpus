<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id="iti83" lang="sr">
<header>
<ul>
<li>Tako Je Rečeno</li>
<li>Treći odeljak</li>
</ul>
<h1 class="sutta-title">Pet znamenja</h1>
</header>
<p>Ovako reče Blaženi, ovako reče Plemeniti, a ja sam to čula:</p>
<p>„Monasi, kada dođe vreme da neko niže božanstvo napusti svet bogova, pet znamenja se pojavi: njegov cvetni venac uvene, odeća mu se uprlja, znoji se ispod pazuha, telo više ne sija starim sjajem i on sam više ne nalazi zadovoljstvo u sopstvenom božanskom boravištu. Bogovi, na osnovu svih ovih znamenja zaključuju da neće još dugo među njima ostati i teše ga na tri načina: ʼPrijatelju, neka odavde odeš na dobro odredište. Kada si na njega stigao, zadobi ono što je dobro zadobiti. Kada si to zadobio, čvrsto ustali se u tome.’”</p>
<p>Kada ovo bi rečeno, jedan monah se obrati Blaženome: ʼAli na šta to, gospodine, misle božanstva kada govore o odlasku na dobro odredište? Na šta misle kada pominju ono što je dobro zadobiti? A na šta kada savetuju čvrsto ustaljivanje u tome?”</p>
<p>„Monasi, na ljudsko obličje misle božanstva kada govore o odlasku na dobro odredište. Postati ljudsko biće, steći poverenje u <em>učenje i praksu</em> kojima podučava Tathāgata, na to misle božanstva kada govore o odlasku na dobro odredište. Kada se to poverenje u nekome ustali – ukoreni, učvrsti i ojača u tolikoj meri da ga ne može uništiti bilo koji asketa ili brahman, božanstvo, Māra ili Brahma, a ni bilo ko drugi na ovome svetu, na to božanstva misle kada govore o čvrstom ustaljivanje.”</p>
<p>Tako reče Blaženi. U vezi sa tim bi i ovo rečeno:</p>
<blockquote class="gatha">
<p>Kada božanstvo umre u svetu bogova, jer životu dođe kraj,<br>
tri uzvika odjekuju, ohrabrenje bogova.<br>
ʼIdi odavde, prijatelju, na dobro odredište, među ljudska bića.<br>
Postavši ljudsko biće, stekni poverenje najveće u istinsko učenje.<br>
Neka se učvrsti, ukoreni i ojača, neuništivo do kraja života,<br>
to poverenje u učenje dobro izloženo.</p>
<p>Napusti loša dela telom učinjena, govorom učinjena,<br>
mislima učinjena, i sve ostalo pokude vredno.<br>
Čini telom ono što jeste ispravno i mnogo toga ispravnog govorom,<br>
čini ono što jeste ispravno umom, bezgraničnim, nesputanim.<br>
Sa tom osnovom dobrih zasluga i vođen velikodušnošću,<br>
i druge smrtnike učvrsti u učenju pravom i svetačkom životu.’</p>
<p>Sa takvim saosećanjem, kad vide da kraj se bliži,<br>
božanstva božanstvo ohrabruju: ʼVrati nam se, gosparu, opet i opet.’</p>
</blockquote>
<p>To su reči Blaženog koje sam čula.</p>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
