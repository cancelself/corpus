<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id="iti107" lang="sr">
<header>
<ul>
<li>Tako Je Rečeno</li>
<li>Grupa četvorki 100–112</li>
</ul>
<h1 class="sutta-title">Velika korist</h1>
</header>
<p>Ovako reče Blaženi, ovako reče Plemeniti, a ja sam to čula:</p>
<p>„Monasi, velika su vam korist oni brahmani i kućedomaćini koji vas daruju ogrtačem, isprošenom hranom, prenoćištem i lekovima kad ste bolesni. Isto tako, monasi, vi ste velika korist onim brahmanima i kućedomaćinima koje pravim značenjem i formom podučavate Dhammi, divnoj na početku, divnoj u sredini, divnoj na kraju, otelovljujete za njih svetački život, u svoj njegovoj celovitosti i čistoti. Na taj način, monasi, oslanjajući se jedni na druge, živite svetačkim životom, kako biste prešli bujicu, sasvim okončali patnju.”</p>
<p>Tako reče Blaženi. U vezi sa tim bi i ovo rečeno:</p>
<blockquote class="gatha">
<p>„Oni sa domom i oni koji ga nemaju,<br>
zaviseći jedni od drugih,<br>
zajednički osvajaju istinsku Dhammu,<br>
nenadmašno utočište od jarma.</p>
<p>Od domaćina beskućnici dobijaju<br>
najnužnije što im u životu treba,<br>
ogrtač da se obuku i mesto da prenoće,<br>
kako bi sebe zaštitili od ćudi vremena.</p>
<p>Sa pouzdanjem u mudrost Srećnoga,<br>
oni koji svoj domaćinski život vole,<br>
poverenje probuđenima daju,<br>
što plemenitosti puni meditiraju.</p>
<p>U ovom životu praktikujući Dhammu,<br>
put što vodi ka odredištu srećnom,<br>
oni koji u zadovoljstvima čula uživaju,<br>
na kraju zadobijaju blaženstvo sveta bogova.”</p>
</blockquote>
<p>To su reči Blaženog koje sam čula.</p>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
