<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id="iti109" lang="sr">
<header>
<ul>
<li>Tako Je Rečeno</li>
<li>Grupa četvorki 100–112</li>
</ul>
<h1 class="sutta-title">Rečna struja</h1>
</header>
<p>Ovako reče Blaženi, ovako reče Plemeniti, a ja sam to čula:</p>
<p>„Zamislite, monasi, da nekog čoveka ponese struja reke koja se čini mirnom i prijatnom. Ali kada ga vidi čovek dobroga vida, koji stoji na obali, pa mu dovikne: ʼHej, dobri čoveče! Iako te je ponela struja reke koja ti se čini mirnom i prijatnom, ona se malo niže uliva u jezero sa snažnim talasima i mnogo vrtloga, sa opasnim ribama i čudovištima. Kad stigneš do tog jezera, zadesiće te smrt ili teška patnja.ʼ Čuvši te reči, onaj čovek krete nasuprot struje odgurujući se i rukama i nogama.</p>
<p>Monasi, napravio sam ovo poređenje da bih vas podučio. A pouka je sledeća: ʼStruja rekeʼ označava žudnju za zadovoljstvima čula; ʼmirno i prijatnoʼ označava šest područja čula; ʼjezeroʼ označava pet nižih okova; ʼsnažni talasiʼ označavaju bes i mržnju; ʼmnogo vrtlogaʼ označava pet struna želje za čulnim zadovoljstvima; ʼopasne ribe i čudovištaʼ označava žene; ʼnasuprot strujeʼ označava obuzdavanje; ʼodgurujući se i rukama i nogamaʼ označava buđenje energije; ʼčovek dobroga vida, koji stoji na obaliʼ označava Tathāgatu, arahanta, potpuno probuđenoga.”</p>
<p>Tako reče Blaženi. U vezi sa tim bi i ovo rečeno:</p>
<blockquote class="gatha">
<p>„Čak i ako je to bolno, zadovoljstva čula nek napusti<br>
onaj ko u budućnosti želi slobodu od jarma.<br>
Ispravnog znanja, pročišćenog uma,<br>
do slobode neka stigne, korak po korak.<br>
Ko je ovladao znanjem, svetački život proživeo,<br>
za tog se kaže da je na kraj sveta stigao, na drugu obalu stupio.”</p>
</blockquote>
<p>To su reči Blaženog koje sam čula.</p>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
