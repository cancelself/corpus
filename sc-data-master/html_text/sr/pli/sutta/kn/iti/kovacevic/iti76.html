<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id="iti76" lang="sr">
<header>
<ul>
<li>Tako Je Rečeno</li>
<li>Treći odeljak</li>
</ul>
<h1 class="sutta-title">Težnja ka sreći</h1>
</header>
<p>Ovako reče Blaženi, ovako reče Plemeniti, a ja sam to čula:</p>
<p>„Monasi, ako teži ka tri vrste sreće, mudar čovek bi trebalo da stražari nad svojom vrlinom. Koje tri? [Kad pomisli] ʼNeka mi dođe pohvala’, mudar čovek bi trebalo da stražari nad svojom vrlinom. [Kad pomisli] ʼNeka steknem imetak’, mudar čovek bi trebalo da stražari nad svojom vrlinom. [Kad pomisli] ʼPosle sloma tela, posle smrti, neka se ponovo rodim na dobrom odredištu, na nebu’, mudar čovek bi trebalo da stražari nad svojom vrlinom. Ako teži ka ove tri vrste sreće, mudar čovek bi trebalo da stražari nad svojom vrlinom. ”</p>
<p>Tako reče Blaženi. U vezi sa tim bi i ovo rečeno:</p>
<blockquote class="gatha">
<p>„Mudar vrlinu čuva, težeći ka tri vrste sreće:<br>
pohvali, sticanju blaga i preporađanju na nebu.<br>
Čak i ako ne čini loše, ali ide sa onima koji to čine<br>
podozrevaju ga drugi; njegova loša reputacija raste.</p>
<p>Sa kakvim se neko sprijatelji, sa kakvim je često,<br>
takav ćeš i sam postati. Živeći zajedno, takav postaje.<br>
Ko sledi i onaj kojeg slede, ko kontaktira i biva kontaktiran,<br>
nalik su streli u otrov zamočenoj, što otruje i tobolac.<br>
Plašeći se trovanja, probuđeni nek ne druguje s rđavima.</p>
<p>Ko usmrđenu ribu zavije u <em>kusa</em> travu, usmrdi i travu:<br>
isto to se dešava sa onim ko sledi budalu.<br>
Ali onaj ko mirisni prah uvije u list nekog drveta,<br>
čini i taj list mirisnim: isto tako je ako slediš prosvetljene.</p>
<p>Zato, znajući za rezultat. kao što zna onaj što u list zavija,<br>
neka niko ne sledi one koji dobri nisu.<br>
Mudri nek se združe sa sebi ravnima, jer rđavi u pakao vode.<br>
Dobri, pak, pomažu da na dobro odredište stigneš.”</p>
</blockquote>
<p>To su reči Blaženog koje sam čula.</p>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
