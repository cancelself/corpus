<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id="iti75" lang="sr">
<header>
<ul>
<li>Tako Je Rečeno</li>
<li>Treći odeljak</li>
</ul>
<h1 class="sutta-title">Suša</h1>
</header>
<p>Ovako reče Blaženi, ovako reče Plemeniti, a ja sam to čula:</p>
<p>„Monasi, postoje tri vrste ljudi na ovome svetu. Koje tri? Prva je nalik suši, druga kiši što pada samo na jednom mestu i treća je poput pljuska što natopi celu zemlju.</p>
<p>Kakav je to čovek nalik suši? Ima slučajeva kada neko ne daje hranu, piće, odeću, prevoz, ogrlice, mirišljave štapiće, ulja, prenoćište, boravište ili svetlo bilo kojem svešteniku ili asketi, bilo kojem siromahu, beskućniku ili prosjaku. Takav je čovek nalik suši.</p>
<p>A kakav je to čovek nalik kiši što pada samo na jednom mestu? Ima slučajeva kada neko daje hranu, piće, odeću, prevoz, ogrlice, mirišljave štapiće, ulja, prenoćište, boravište ili svetlo samo jednom svešteniku ili asketi, samo jednom siromahu, beskućniku ili prosjaku. Takav je čovek nalik kiši što pada samo na jednom mestu.</p>
<p>A kakav je to čovek nalik pljusku što natopi celu zemlju? Ima slučajeva kada neko daje hranu, piće, odeću, prevoz, ogrlice, mirišljave štapiće, ulja, prenoćište, boravište ili svetlo svakom svešteniku ili asketi, svakom siromahu, beskućniku ili prosjaku. Takav je čovek nalik pljusku što natopi celu zemlju. I to su, dakle, tri vrste ljudi na ovome svetu.”</p>
<p>Tako reče Blaženi. U vezi sa tim bi i ovo rečeno:</p>
<blockquote class="gatha">
<p>„Ni sa asketom, ni sa sveštenikom, ni sa siromahom, ni sa beskućnikom<br>
ne deli on ono što je stekao: hranu, piće i druge potrepštine.<br>
Takav, najniži među ljudima, isti je kao i suša.<br>
Nekima daje, a drugima ne: zato ga mudar naziva<br>
oblakom što kišu daje samo na jednom mestu.</p>
<p>Čovek koji odgovara na zahteve, saosećajan za sva bića,<br>
zadovoljan kad udeljuje: ʼDajte i njima! Dajte!ʼ govori.<br>
Poput oblaka je, iz kojeg uz grmljavinu, pljušti,<br>
što donosi vodu, natapa i polja i udoline.<br>
Na pravi način sakupivši bogatstvo zarađeno trudom,<br>
daruje hranom i pićem one što su svojom voljom beskućnici.”</p>
</blockquote>
<p>To su reči Blaženog koje sam čula.</p>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
