<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id="iti93" lang="sr">
<header>
<ul>
<li>Tako Je Rečeno</li>
<li>Treći odeljak</li>
</ul>
<h1 class="sutta-title">Vatra</h1>
</header>
<p>Ovako reče Blaženi, ovako reče Plemeniti, a ja sam to čula:</p>
<p>„Monasi, postoje tri vatre. Koje tri? Vatra pohlepe, vatra mržnje, vatra obmanutosti. To su, monasi, tri vatre.”</p>
<p>Tako reče Blaženi. U vezi sa tim bi i ovo rečeno:</p>
<blockquote class="gatha">
<p>„Vatra pohlepe sažiže smrtnike, zadovoljstvima čulima opčinjene,<br>
kao i vatra mržnje ljude zlih namera, što druga bića ubijaju,<br>
a tako i vatra obmane one konfuzne, neuke u učenju plemenitom.</p>
<p>Ne videvši te tri vatre, ljudi su opčinjeni postojanjem,<br>
te neoslobođeni Mārine zamke, pune paklove,<br>
životinjske svetove i one demona i duhova.</p>
<p>Oni koji danju i noću Budino učenje praktikuju,<br>
vatru strasti gase, svesni onog u telu odbojnog,<br>
ljubavlju vatru mržnje sažižu, najveći među ljudima,</p>
<p>A vatru obmane znanjem, što prodire do suštine.<br>
Kada ih jednom utrnu, ti znalci neumorni,<br>
utrnuće bez ostatka dostižu, svu patnju nadilaze.<br>
Takvi proroci plemeniti, mudraci u znanju savršeni,<br>
razumevši koren rođenja, više se ne preporađaju.</p>
</blockquote>
<p>To su reči Blaženog koje sam čula.</p>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
