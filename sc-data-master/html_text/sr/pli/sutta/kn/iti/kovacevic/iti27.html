<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body><article id="iti27" lang="sr">
<header>
<ul>
<li>Tako Je Rečeno</li>
<li>Prvi odeljak</li>
</ul>
<h1 class="sutta-title">Prijateljska ljubav</h1>
</header>
<p>Ovako reče Blaženi, ovako reče Plemeniti, a ja sam to čula:</p>
<p>„Monasi, koji god da su načini sticanja dobrobiti, ne vrede ni šesnaestinu koliko oslobađanje uma zahvaljujući prijateljskoj ljubavi. Oslobađanje uma prijateljskom ljubavlju ih sve nadmašuje, te sija, zrači i blista. Baš kao što svetlost svih zvezda nije ravna ni jednoj šesnaestini svetlosti meseca, već ih mesec sve nadmašuje, te sija, zrači i blista, isto tako koji god da su načini sticanja dobrobiti, ne vrede ni šesnaestinu koliko oslobađanje uma zahvaljujući prijateljskoj ljubavi. Oslobađanje uma prijateljskom ljubavlju ih sve nadmašuje, te sija, zrači i blista.</p>
<p>Baš kao što u poslednjem mesecu monsuna, u jesen, kad je nebo čisto i bez oblaka, sunce, penjući se po nebu, osvaja svemir uronjen u tamu, sija, zrači i blista, isto tako, koji god da su načini sticanja dobrobiti, ne vrede ni šesnaestinu koliko oslobađanje uma zahvaljujući prijateljskoj ljubavi. Oslobađanje uma prijateljskom ljubavlju ih sve nadmašuje, te sija, zrači i blista.</p>
<p>Baš kao što u mraku, pred svitanje, jutarnja zvezda sija, zrači i blista, isto tako koji god da su načini sticanja dobrobiti, ne vrede ni šesnaestinu koliko oslobađanje uma zahvaljujući prijateljskoj ljubavi. Oslobađanje uma prijateljskom ljubavlju ih sve nadmašuje, te sija, zrači i blista.”</p>
<p>Tako reče Blaženi. U vezi sa tim bi i ovo rečeno:</p>
<blockquote class="gatha">
<p>„Onome ko sabran razvija ljubav bezgraničnu,<br>
ko ugleda kraj vezivanju, okovi bivaju sve tanji.<br>
Ako čistoga uma prijateljsku ljubav oseća<br>
makar i za samo jedno biće, time sve bolji postaje.<br>
A plemeniti uma punog saosećanja za sva bića,<br>
utoliko više zasluga stiču.</p>
<p>Kraljevi-mudraci osvojiše mnogoljudnu zemlju,<br>
te sad tu sad tamo žrtvene obrede izvode:<br>
žrtvovanje konja, žrtvovanje ljudi,<br>
rituale sa vodom, rituale sa soma pićem,<br>
i druge „neograničene” ceremonije.<br>
Ali sve to nije vredno ni jednu šesnaestinu<br>
dobro razvijenog uma ispunjenog ljubavlju,<br>
baš kao što ni sjaj svih sazvežđa ne vredi<br>
ni jednu šesnaestinu Mesečeve svetlosti.</p>
<p>Onaj ko niti ubija, niti navodi druge da ubijaju,<br>
koji niti osvaja, niti nagovara druge da osvajaju,<br>
negujući prijateljsku ljubav za sva bića,<br>
nema ni trunke neprijateljstva zaista ni prema kome.”</p>
</blockquote>
<p>To su reči Blaženog koje sam čula.</p>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
