<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id="iti84" lang="sr">
<header>
<ul>
<li>Tako Je Rečeno</li>
<li>Treći odeljak</li>
</ul>
<h1 class="sutta-title">Na korist mnogima</h1>
</header>
<p>Ovako reče Blaženi, ovako reče Plemeniti, a ja sam to čula:</p>
<p>„Monasi, tri osobe, kada se rode u ovome svetu, rađaju se na dobrobit mnogih, na sreću mnogih, iz saosećanja prema ovome svetu – na blagostanje, dobrobit, sreću bića ljudskih i božanskih. Koje tri?</p>
<p>Ima slučajeva kada se Tathāgata pojavi u ovome svetu, plemenit i potpuno probuđen, usavršen u znanju i ponašanju, srećan, znalac svetova, nenadmašni vodič onima kojima je potreban putokaz, učitelj božanskim i ljudskim bićima, budan, blažen. U skladu sa njegovom formom i suštinom, on propoveda ovo učenje divno na početku, divno u sredini, divno na kraju. On je oličenje svetačkog života, tako celovitog i pročišćenog. To je, monasi, prva osoba koja, kada se rodi u ovome svetu, rađa se na dobrobit mnogih, na sreću mnogih, iz saosećanja prema ovome svetu – na blagostanje, dobrobit, sreću bića ljudskih i božanskih.</p>
<p>Dalje, tu je sledbenik takvoga učitelja, koji je plemenit, sve otrove uklonio, proživeo svetački život, učinio ono što je trebalo učiniti, odložio tovar, dosegao istinski cilj, raskinuo okove bića, potpuno oslobođen krajnjim znanjem. U skladu sa njegovom formom i suštinom, i on propoveda ovo učenje divno na početku, divno u sredini, divno na kraju. On je oličenje svetačkog života, tako celovitog i pročišćenog. To je, monasi, druga osobe koja, kada se rodi u ovome svetu, rađa se na dobrobit mnogih, na sreću mnogih, iz saosećanja prema ovome svetu – na blagostanje, dobrobit, sreću bića ljudskih i božanskih.</p>
<p>Dalje, tu je sledbenik takvoga učitelja, učenik u višem vežbanju, onaj ko je stupio na put, sa mnogo znanja, ustaljen u dobroj praksi i načelima. U skladu sa njegovom formom i suštinom, i on propoveda ovo učenje divno na početku, divno u sredini, divno na kraju. On je oličenje svetačkog života, tako celovitog i pročišćenog. To je, monasi, treća osobe koja, kada se rodi u ovome svetu, rađa se na dobrobit mnogih, na sreću mnogih, iz saosećanja prema ovome svetu – na blagostanje, dobrobit, sreću bića ljudskih i božanskih.</p>
<p>To su tri osobe koje, kada se rode u ovome svetu, rađaju se na dobrobit mnogih, na sreću mnogih, iz saosećanja prema ovome svetu – na blagostanje, dobrobit, sreću bića ljudskih i božanskih.”</p>
<p>Tako reče Blaženi. U vezi sa tim bi i ovo rečeno:</p>
<blockquote class="gatha">
<p>„Učitelj, veliki mudrac, jeste prvi na ovome svetu,<br>
za njim sledbenik plemeniti, pa znalac, koji se drži puta.<br>
Njih trojica, prvi među bićima, lučonoše, objavljuju Dhammu,<br>
otvaraju vrata besmrtnosti, iz okova mnoge izbavljaju.<br>
Oni što slede stopama nenadmašnog Vođe karavana,<br>
marljivi na putu Srećnoga, još u ovom životu na kraj patnje stižu.”</p>
</blockquote>
<p>To su reči Blaženog koje sam čula.</p>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
