<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id="iti104" lang="sr">
<header>
<ul>
<li>Tako Je Rečeno</li>
<li>Grupa četvorki 100–112</li>
</ul>
<h1 class="sutta-title">Usavršeni u vrlini</h1>
</header>
<p>Ovako reče Blaženi, ovako reče Plemeniti, a ja sam to čula:</p>
<p>„Monasi, ima monaha koji su usavršeni u vrlini, usavršeni u koncentraciji, usavršeni u mudrosti, usavršeni u oslobođenju, usavršeni u znanju i viđenju tog oslobođenja, onih koji savetuju, podučavaju, pokazuju, podstiču, inspirišu, raduju, nadahnjuju, na pravi način izlažu istinsko učenje; videti takve monahe, kažem vam, velika je korist, slušati takve monahe velika je korist, sresti takve monahe velika je korist, iskazati poštovanje takvim monasima velika je korist, sećati se takvih monaha velika je korist, slediti njihov primer i zamonašiti velika je korist. A zašto? Sledeći takve monahe, družeći se sa njima, pažljivo ih slušajući, kvalitet vrline koji je još nepotpun do kraja biva razvijen, kvalitet koncentracije koji je još nepotpun do kraja biva razvijen, kvalitet mudrosti koji je još nepotpun do kraja biva razvijen, kvalitet oslobođenja koji je još nepotpun do kraja biva razvijen, kvalitet znanja i viđenja tog oslobođenja koji je još nepotpun do kraja biva razvijen. Takvi monasi se nazivaju onima koji su učitelji, predvodnici karavana, bezgrešni, onima koji razveju tamu, donose svetlost, svetlotvorcima, blistavima, lučonošama, donosiocima sjaja, plemenitima, jasnovidiocima.”</p>
<p>Tako reče Blaženi. U vezi sa tim bi i ovo rečeno:</p>
<blockquote class="gatha">
<p>„Za one koji su znalci,<br>
ovo je prilika za radost,<br>
živeći život Dhamme,<br>
pod plemenitima savršenog uma.</p>
<p>Oni razjašnjavanju pravo učenje,<br>
blistaju i osvetljavaju ga,<br>
ti lučonoše, herojski mudraci,<br>
jasnog viđenja, manjkavosti uklanjaju.</p>
<p>Kada čuje njihovu pouku,<br>
mudrac, s potpunim razumevanjem,<br>
neposredno videvši kraj rođenjima,<br>
nikada više u novi život ne stupa.”</p>
</blockquote>
<p>To su reči Blaženog koje sam čula.</p>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
