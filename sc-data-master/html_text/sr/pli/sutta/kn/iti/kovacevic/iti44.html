<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id="iti44" lang="sr">
<header>
<ul>
<li>Tako Je Rečeno</li>
<li>Drugi odeljak</li>
</ul>
<h1 class="sutta-title">Neuslovljeni element</h1>
</header>
<p>Ovako reče Blaženi, ovako reče Plemeniti, a ja sam to čula:</p>
<p>„Monasi, postoje dve vrste neuslovljenog elementa. Koja dve? Neuslovljeni element u kojem plamen još dogoreva i neuslovljeni element u kojem plamena nema. A kakav je to neuslovljeni element u kojem plamen još dogoreva? Ima slučajeva kada monah jeste plemenit, pročišćenog uma, dostigao cilj, okončao posao, odložio teret, ispunio pravu svrhu života, raskinuo okov preporađanja i oslobodio se istinskim znanjem. On još uvek poseduje svojih pet čula i, zahvaljujući njihovom funkcionisanju, zna za prijatno i neprijatno, oseća zadovoljstvo i bol. Takvo njegovo okončanje strasti, odbojnosti i obmanutosti naziva se neuslovljenim elementom u kojem plamen još dogoreva.</p>
<p>A šta je to neuslovljeni element u kojoj plamena nema? Ima slučajeva kada monah jeste plemenit, pročišćenog uma, dostigao cilj, okončao posao, odložio teret, ispunio pravu svrhu života, uništio okov preporađanja i oslobodio se istinskim znanjem. Sve što on oseti, budući da mu je neprivlačno, ostavlja ga sasvim mirnim. To se naziva neuslovljenim elementom u kojem plamena nema.”</p>
<p>Tako reče Blaženi. U vezi sa tim bi i ovo rečeno:</p>
<blockquote class="gatha">
<p>„Dva su neuslovljena elementa što ih objavi<br>
Vidilac, onaj koji je nezavisan, postojan;<br>
jedan je u svetu ovome sa plamenom koji još tinja,<br>
ali mu snaga preporađanja iscrpena.<br>
U drugome nikakvog plamena nema i isto tako,<br>
posle ovoga života, žeđi za preporađanjem nema.</p>
<p>Oni koji upoznaše to stanje neuslovljenosti<br>
oslobodiše se razaranjem žudnje što ka rođenjima vodi.<br>
Oni su, dostigavši srž Učiteljeve poruke, ushićeni<br>
pred dokončanjem, svako nastajanje napustili.”</p>
</blockquote>
<p>To su reči Blaženog koje sam čula.</p>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
