<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id="iti97" lang="sr">
<header>
<ul>
<li>Tako Je Rečeno</li>
<li>Treći odeljak</li>
</ul>
<h1 class="sutta-title">Divna vrlina</h1>
</header>
<p>Ovako reče Blaženi, ovako reče Plemeniti, a ja sam to čula:</p>
<p>„Monasi, monah kojeg krase divna vrlina, divna priroda i divna mudrost se u ovom učenju i praksi naziva potpuno usavršenim, potpuno ispunjenim, najvišim među ljudima.</p>
<p>A kakav je to monah kojeg krasi divna vrlina? Takav je monah čestit, ne krši monaška pravila, savršen je u ponašanju i ophođenju, zazire i od najmanjeg prekršaja, vežba sebe pridržavajući se pravila vežbanja. Takav je monah kojeg krasi divna vrlina. Njega krasi divna vrlina.</p>
<p>A kakav je to monah kojeg krasi divna priroda? Takav monah živi predan razvijanju sedam [grupa] svojstava koja čine krila probuđenja. Takav je monah kojeg krasi divna priroda. Njega krasi divna priroda.</p>
<p>A kakav je to monah kojeg krasi divna mudrost? Takav monah ovde i sada ulazi i boravi u oslobođenosti uma i oslobođenosti mudrošću, koje su bez nečistoća, svaki od otrova uklonjen. Takav je monah kojeg krasi divna mudrost. Njega krasi divna mudrost.</p>
<p>Monasi, monah kojeg krase divna vrlina, divna priroda i divna mudrost se u ovom učenju i praksi naziva potpuno usavršenim, potpuno ispunjenim, najvišim među ljudima.”</p>
<p>Tako reče Blaženi. U vezi sa tim bi i ovo rečeno:</p>
<blockquote class="gatha">
<p>„Za onoga ko ni telom, ni rečju ni mišlju<br>
nikakav prekršaj ne čini,<br>
za takvog savesnog monaha kažu:<br>
ʼNjega divna vrlina krasi’.</p>
<p>Za onoga dobrog po svojoj prirodi,<br>
biće što neguje sve što probuđenju vodi,<br>
za takvog monaha bez oholosti kažu:<br>
ʼNjega divna priroda krasi’.</p>
<p>Za onoga koji je ovde i sada<br>
razumeo gde je patnji zaista kraj,<br>
za takvog pročišćenog monaha kažu:<br>
ʼNjega divna mudrost krasi’.</p>
<p>Za usavršenoga u tim stvarima,<br>
nepometenoga, što sumnju iskorenio je,<br>
za tako nevezanoga, gde god da je, kažu:<br>
ʼOn sve zaista napustio je’.”</p>
</blockquote>
<p>To su reči Blaženog koje sam čula.</p>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
