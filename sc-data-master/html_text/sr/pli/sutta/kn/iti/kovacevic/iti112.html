<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id="iti112" lang="sr">
<header>
<ul>
<li>Tako Je Rečeno</li>
<li>Grupa četvorki 100–112</li>
</ul>
<h1 class="sutta-title">Svet</h1>
</header>
<p>Ovako reče Blaženi, ovako reče Plemeniti, a ja sam to čula:</p>
<p>„Monasi, Tathāgata je potpuno probuđen za ovaj svet; Tathāgata je odvojen od ovoga sveta. Tathāgata je potpuno probuđen za nastanak ovoga sveta; Tathāgata je napustio nastanak ovoga sveta. Tathāgata je potpuno probuđen za prestanak ovoga sveta; Tathāgata je ostvario prestanak ovoga sveta. Tathāgata je potpuno probuđen za put koji vodi do prestanka ovoga sveta; Tathāgata je razvio put koji vodi do prestanka ovoga sveta.</p>
<p>Monasi, u ovome svetu, sa njegovim božanstvima, Mārama i Brahmāma, u ovom pokolenju sa njegovim asketama i brahmanima, plemenitim i običnim ljudima, šta god da je viđeno, čuto, osećano, saznato, dosegnuto, traženo, istraživano umom – za sve to je Tathāgata potpuno probuđen; zato se on naziva Tathāgata.</p>
<p>Monasi, šta god da Tathāgata govori, kaže ili izlaže između noći kada stiče mudrost nenadmašnog, potpunog probuđenja i noći u kojoj doseže konačno oslobođenje od patnje, upravo je tako i nikako drugačije; zato se on naziva Tathāgata.</p>
<p>Monasi, kako Tathāgata govori, tako i radi; kako radi, tako i govori. Pošto radi onako kako govori i govori onako kako radi, zato se on naziva Tathāgata.</p>
<p>Monasi, u ovome svetu, sa njegovim božanstvima, Mārama i Brahmāma, u ovom pokolenju sa njegovim asketama i brahmanima, plemenitim i običnim ljudima, Tathāgata je pobednik, neporažen, svevideći, najmoćniji; zato se on naziva Tathāgata.</p>
<p>Tako reče Blaženi. U vezi sa tim bi i ovo rečeno:</p>
<blockquote class="gatha">
<p>„Neposredno saznavši čitav svet –<br>
sve u tom svetu onako kako jeste –<br>
nevezan je bilo čime u tom svetu,<br>
neokupiran tim svetom.</p>
<p>On je pobednik nad svime,<br>
mudrac koji je sve čvorove razvezao.<br>
Najviši mir dosegao je,<br>
<em>nibbānu</em>, nedostupnu strašljivima.</p>
<p>On je Buda, njegove nečistoće uklonjene su,<br>
ničim uznemiren, svaku sumnju je odagnao;<br>
pošto je razorio svu nagomilanu kammu,<br>
oslobođen biva svakog vezivanja.</p>
<p>On je Blaženi, Buda,<br>
lav je on nenadmašni;<br>
u ovom svetu sa njegovim božanstvima,<br>
pokreće on točak Brahmin.</p>
<p>Tako ona božanska i ljudska bića<br>
koja su u Budi utočište našla,<br>
okupljaju se i klanjaju mu se,<br>
velikom biću bez imalo nesigurnosti.</p>
<p>Ukroćen, najbolji je među krotiteljima,<br>
umiren, svevideći je među umiriteljima,<br>
oslobođen, prvi je među oslobodiocima,<br>
prešavši bujicu, najbolji je među vodičima.</p>
<p>Taku mu istinski poštovanje odaju,<br>
velikom biću bez imalo nesigurnosti”<br>
‚U ovom svetu sa njegovim božanstvima,<br>
nikoga nema ko te nadmašiti može’. ”</p>
</blockquote>
<p>To su reči Blaženog koje sam čula.</p>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
