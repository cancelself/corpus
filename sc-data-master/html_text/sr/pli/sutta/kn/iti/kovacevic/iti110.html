<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id="iti110" lang="sr">
<header>
<ul>
<li>Tako Je Rečeno</li>
<li>Grupa četvorki 100–112</li>
</ul>
<h1 class="sutta-title">Dok hoda</h1>
</header>
<p>Ovako reče Blaženi, ovako reče Plemeniti, a ja sam to čula:</p>
<p>„Monasi, ukoliko se u monahu dok hoda pojavi misao pokrenuta čulnom željom, zlovoljom ili namerom povređivanja, a on je toleriše, ne napusti je, ne ukloni, ne oslobodi je se i ne okonča, onda se za takvog monaha kaže da u njemu nema elana i straha od činjenja loših dela, da je neprekidno i trajno lenj i bez energije.</p>
<p>Ukoliko se u monahu dok stoji pojavi misao pokrenuta čulnom željom… Ukoliko se u monahu dok sedi pojavi misao pokrenuta čulnom željom… Ukoliko se u monahu dok budan leži pojavi misao pokrenuta čulnom željom, zlovoljom ili namerom povređivanja, a on je toleriše, ne napusti je, ne ukloni, ne oslobodi je se i ne okonča, onda se za takvog monaha kaže da u njemu nema elana i straha od činjenja loših dela, da je neprekidno i trajno lenj i bez energije.</p>
<p>Ali, monasi, ukoliko se u monahu dok hoda pojavi misao pokrenuta čulnom željom, zlovoljom ili namerom povređivanja, a on je ne toleriše, napusti je, ukloni, oslobodi je se i okonča, onda se za takvog monaha kaže da u njemu ima elana i straha od činjenja loših dela, da je neprekidno i trajno marljiv i odlučan.</p>
<p>Ukoliko se u monahu dok stoji pojavi misao pokrenuta čulnom željom… Ukoliko se u monahu dok sedi pojavi misao pokrenuta čulnom željom… Ukoliko se u monahu dok budan leži pojavi misao pokrenuta čulnom željom, zlovoljom ili namerom povređivanja, a on je ne toleriše, napusti je, ukloni, oslobodi je se i okonča, onda se za takvog monaha kaže da u njemu ima elana i straha od činjenja loših dela, da je neprekidno i trajno marljiv i odlučan.”</p>
<p>Tako reče Blaženi. U vezi sa tim bi i ovo rečeno:</p>
<blockquote class="gatha">
<p>„Bilo da hoda ili stoji,<br>
sedi ili pak leži,<br>
onaj ko misli loše misli,<br>
vezanim za život kućedomaćina,<br>
krenuo je opasnim putem,<br>
opsednut priviđenjima;<br>
takav monah ne može<br>
doseći najviše probuđenje.</p>
<p>Ali onaj ko je, bilo da hoda,<br>
stoji, sedi ili pak leži,<br>
svoje misli stišao i<br>
u toj stišanosti uživa,<br>
takav monah zaista može<br>
doseći najviše probuđenje.”</p>
</blockquote>
<p>To su reči Blaženog koje sam čula.</p>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
