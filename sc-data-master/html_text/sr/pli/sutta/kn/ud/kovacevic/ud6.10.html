<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body><article id="ud6.10" lang="sr">
<header>
<ul>
<li>Nadahnuća</li>
<li>Slep od rođenja</li>
</ul>
<h1 class="sutta-title">Pojavljivanje</h1>
</header>
<p>Ovako sam čuo. Jednom je Blaženi boravio kraj Sāvatthīja, u Đetinom gaju, u manastiru koji je podigao Anāthapiṇḍika. Onda poštovani Ānanda dođe do Blaženog, pokloni mu se i sede sa strane. Sedeći tako sa strane, ovako reče Blaženom:</p>
<p>„Poštovani gospodine, sve dok se Tathāgate ne pojave u ovome svetu, plemeniti, potpuno probuđeni, sve dotle isposnike drugih tradicija obožavaju, poštuju, slave ih, dive im se i klanjaju, daruju im ogrtače, posude za prošenje hrane, boravište i lekove. Ali kada se Tathāgate pojave u ovome svetu, plemeniti, potpuno probuđeni, posle toga isposnike drugih tradicija ne obožavaju, ne poštuju, ne slave, ne dive im se i ne klanjaju, niti im daruju ogrtače, posude za prošenje hrane, boravište i lekove. Tako i Blaženog sada obožavaju, poštuju, slave, dive mu se i klanjaju, daruju mu ogrtače, posude za prošenje hrane, boravište i lekove, baš kao i monaškoj zajednici.</p>
<p>„Upravo tako, Ānanda, sve dok se Tathāgate ne pojave u ovome svetu, plemeniti, potpuno probuđeni, sve dotle isposnike drugih tradicija obožavaju, poštuju, slave ih, dive im se i klanjaju, daruju im ogrtače, posude za prošenje hrane, boravište i lekove. Ali kada se Tathāgate pojave u ovome svetu, plemeniti, potpuno probuđeni, posle toga isposnike drugih tradicija ne obožavaju, ne poštuju, ne slave, ne dive im se i ne klanjaju, niti im daruju ogrtače, posude za prošenje hrane, boravište i lekove. Tako i Blaženog sada obožavaju, poštuju, slave, dive mu se i klanjaju, daruju mu ogrtače, posude za prošenje hrane, boravište i lekove, baš kao i monaškoj zajednici.”</p>
<p>Onda Blaženi, razumevši značenje svega toga, izgovori ove nadahnute stihove:</p>
<blockquote class="gatha">
<p>„Svitac sija sve dotle,<br>
dok se svetlonosac ne pojavi.<br>
Ali kada je lučonoša zablistao,<br>
Svetlost svica je ugašena i više je nema.</p>
<p>Na isti način zagovornici drugih učenja blistaju<br>
sve dok se potpuno probuđeni je pojavi.<br>
Jer takvi, a i njihovi učenici, pročišćeni nisu<br>
od pogrešnih gledišta, već zarobljeni patnjom.”</p>
</blockquote>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
