<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id="ud4.5" lang="sr">
<header>
<ul>
<li>Nadahnuća</li>
<li>Meghiya</li>
</ul>
<h1 class="sutta-title">Slon</h1>
</header>
<p>Ovako sam čuo. Jednom je Blaženi boravio kraj Kosambija, u Ghositinom parku. Tu je živeo u velikoj grupi, pa su ga saletali monasi i monahinje, nezaređeni sledbenici i sledbenice, vladari i njihovi savetnici, učitelji drugih učenja i njihovi učenici. U takvoj gužvi je bilo mučno, a ne lako živeti. Onda Blaženi reče: „Sada živim u velikoj grupi, pa me saleću monasi i monahinje, nezaređeni sledbenici i sledbenice, vladari i njihovi savetnici, učitelji drugih učenja i njihovi učenici. U takvoj gužvi je mučno, a ne lako živeti. Kako bi bilo kad bih se izdvojio i živeo podalje od ove gužve?”</p>
<p>Tako se ujutru Blaženi obukao, uzeo prosjačku zdelu i gornji ogrtač, pa krenu do Kosambija da prosi hranu. Kad je prošao Kosambi i vratio se iz prošenja hrane, posle obroka, pospremi on mesto na kojem je boravio, uze prosjačku zdelu i gornji ogrtač, te ne javivši se ni svojim pratiocima, niti zajednici monaha, zaputi sam sam, bez ikoga, u pravcu Pārileyyake. Idući od sela do sela, na kraju stiže u Pārileyyaku. Tu je Blaženi boravio kraj Pārileyyake, u Rakkhita šumi, u podnožju sālovog drveta.</p>
<p>A jedan plemeniti slon je isto tako živeo u velikom krdu, pa su ga saletali drugi slonovi i slonice, mladi slonovi i mladunčad. Jeo je travu koja je bila izgažena, dok su oni jeli sveže listove koje je on skidao sa grana. Pio je vodu koja je bila zamućena, a kada bi hteo da se okupa u reci slonice su pravile gužvu oko njega. U takvoj gužvi je bilo mučno, a ne lako živeti. Onda taj plemeniti slon reče: „Sada živim u velikom krdu, pa me saleću drugi slonovi i slonice, mladi slonovi i mladunčad. Jedem travu koja je izgažena, dok oni jedu sveže listove koje sam ja skinuo sa grana. Pijem vodu koja je zamućena, a hoću da se okupam u reci, slonice prave gužvu oko mene. U takvoj gužvi je bilo mučno, a ne lako živeti. Kako bi bilo kad bih se izdvojio i živeo podalje od ove gužve?”</p>
<p>I tako taj plemeniti slon napusti krdo i otide do Pārileyyake, Rakkhita šume, do Blaženog u podnožju sālovog drveta. Na mestu gde je Blaženi boravio raskrčio je grmlje, te u surli doneo Blaženom vodu za piće i kupanje.</p>
<p>Onda se Blaženom, dok je boravio u osami, povučen, javi ova misao: „Ranije sam živeo u velikoj grupi, pa su me saletali monasi i monahinje, nezaređeni sledbenici i sledbenice, vladari i njihovi savetnici, učitelji drugih učenja i njihovi učenici. U takvoj gužvi bilo je mučno, a ne lako živeti. Ali sada me monasi i monahinje, nezaređeni sledbenici i sledbenice, vladari i njihovi savetnici, učitelji drugih učenja i njihovi učenici ne saleću. Bez takve gužve srećno je i lako živeti.”</p>
<p>A i onom plemenitom slonu se javi ova misao: „Ranije sam živeo u velikom krdu, pa su me saletali drugi slonovi i slonice, mladi slonovi i mladunčad. Jeo sam travu koja je bila izgažena, dok su oni jeli sveže listove koje sam ja skidao sa grana. Pio sam vodu koja je bila zamućena, a kada bi hteo da se okupam u reci, slonice su pravile gužvu oko mene. U takvoj gužvi je bilo mučno, a ne lako živeti. Ali sada me drugi slonovi i slonice, mladi slonovi i mladunčad ne saleću. Jedem travu koja nije izgažena, dok oni ne jedu sveže listove koje sam ja skinuo sa grana. Pijem vodu koja nije zamućena, a kad hoću da se okupam u reci, slonice ne prave gužvu oko mene. Bez takve gužve srećno je i lako živeti.”</p>
<p>Onda Blaženi, razumevši sopstvenu osamu i znajući misao koja se javila u umu tog plemenitog slona, izgovori ove nadahnute stihove:</p>
<blockquote class="gatha">
<p>„Um ovog plemenitog slona,<br>
sa kljovama popot jarbola,<br>
i um Tathāgate se podudaraju:<br>
divno je živeti osamljen u šumi!”</p>
</blockquote>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
