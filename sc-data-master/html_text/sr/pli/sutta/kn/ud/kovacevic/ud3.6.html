<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id="ud3.6" lang="sr">
<header>
<ul>
<li>Nadahnuća</li>
<li>Nanda</li>
</ul>
<h1 class="sutta-title">Pilindavaććha</h1>
</header>
<p>Ovako sam čuo. Jednom je Blaženi boravio kraj Rāđagahe, u Bambusovom gaju, na mestu gde se hrane veverice. U isto vreme poštovani Pilindavaććha se drugim monasima obraćao vrlo grubim rečima. Onda jedna grupa monaha dođe do Blaženog, pokloniše mu se i sedoše sa strane. Dok su tako sedeli sa strane, ovako rekoše Blaženom: „Poštovani gospodine, poštovani Pilindavaććha se drugim monasima obraća vrlo grubim rečima.</p>
<p>Na to Blaženi reče jednom monahu: „Monaše, idi i reci u moje ime monahu Pilindavaććhi da ga Učitelj zove.” – „Da, poštovani gospodine”, odgovori monah. On otide do Pilindavaććhe i reče mu: „Prijatelju Pilindavaććha, Učitelj te zove.”</p>
<p>„Da, prijatelju”, odgovori poštovani Pilindavaććha i otide da vidi Blaženog. Kad je stigao, pokloni se i sede sa strane. Dok je tako sedeo sa strane, Blaženi mu se obrati sledećim rečima: „Je li istina, Vaććha, da se drugim monasima obraćaš vrlo grubim rečima?”</p>
<p>„Istina je, poštovani gospodine.”</p>
<p>Na to Blaženi, pošto je svojim umom obuhvatio prethodne živote poštovanog Pilindavaććhe, ovako reče monasima: „Monasi, neka se niko od vas ne ljuti na monaha Vaććhu, ne govori on tako sa monasima iz besa. Monah Vaććha se pet stotina života u nizu preporađao u brahmanskoj porodici. Tako da je takve grube reči prema drugima dugo vremena koristio. Otuda ovaj monah Vaććha i sada tako govori.</p>
<p>Onda Blaženi, razumevši značenje svega toga, izgovori ove nadahnute stihove:</p>
<blockquote class="gatha">
<p>„U kome ne žive obmana i oholost,<br>
ko je požude oslobođen, nesebičan i bez žudnji,<br>
ko je bes odagnao, sebe potpuno oslobodio,<br>
tek taj je brahman, taj je asketa, takav jeste monah.”</p>
</blockquote>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
