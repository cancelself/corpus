<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id="ud2.4" lang="sr">
<header>
<ul>
<li>Nadahnuća</li>
<li>Mućalinda</li>
</ul>
<h1 class="sutta-title">Poštovanje</h1>
</header>
<p>Ovako sam čuo. Jednom je Blaženi boravio kraj Sāvatthīja, u Đetinom gaju, u manastiru koji je podigao Anāthapiṇḍika. I tu je on bio poštovan i obožavan, divili mu se, klanjali i cenili ga, obezbeđen svime onim što mu je neophodno: ogrtačem, hranom, smeštajem i lekovima. Isto tako su i njegovi monasi bili poštovani i obožavani, divili su im se, klanjali i cenili ih, obezbeđivali svime onim što im je neophodno: ogrtačem, hranom, smeštajem i lekovima. Ali askete drugih škola nisu bili poštovani i obožavani, nisu im se divili, klanjali i cenili ih, nisu ih obezbeđivali svime onim što im je neophodno: ogrtačem, hranom, smeštajem i lekovima. I pošto nisu mogli da podnesu ovakvo poštovanje za Blaženog i monahe, gde god bi videli nekog njegovog monaha, u selu ili u šumi, vulgarnim i grubim rečima su ga proklinjali, vređali, izazivali i uznemiravali.</p>
<p>Onda velika grupa monaha dođe do Blaženog, pokloni mu se i sede sa strane. Sedeći tako sa strane, ovako se obratiše Blaženom: „Blaženi je poštovan i obožavan, dive mu se, klanjaju i cene, obezbeđen je svime onim što mu je neophodno: ogrtačem, hranom, smeštajem i lekovima. Isto tako su i njegovi monasi poštovani i obožavani, dive im se, klanjaju i cene, obezbeđeni su svime onim što im je neophodno: ogrtačem, hranom, smeštajem i lekovima. Ali askete drugih škola nisu poštovani i obožavani, ne dive im se, klanjali niti cene, nisu obezbeđeni svime onim što im je neophodno: ogrtačem, hranom, smeštajem i lekovima. I pošto ne mogu da podnesu ovakvo poštovanje za Blaženog i monahe, gde god vide nekog njegovog monaha, u selu ili u šumi, vulgarnim i grubim rečima ga proklinju, vređaju, izazivaju i uznemiravaju.”</p>
<p>Onda Blaženi, razumevši značenje svega toga, izgovori ove nadahnute stihove:</p>
<blockquote class="gatha">
<p>„Bilo u selu ili u šumi sreća i bol da te pogode,<br>
ne smatraj da dolaze ni od tebe, ni od drugoga.<br>
Čulni kontakti pogode onoga u kome je vezanost kao uslov.<br>
A kako pogoditi mogu nekog u kome vezanosti nema?”</p>
</blockquote>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
