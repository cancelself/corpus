<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body><article id="ud6.1" lang="sr">
<header>
<ul>
<li>Nadahnuća</li>
<li>Slep od rođenja</li>
</ul>
<h1 class="sutta-title">Napuštanje životnog procesa</h1>
</header>
<p>Ovako sam čuo. Jednom je Blaženi boravio kraj Vesālija, u Velikom gaju, u dvorani sa šiljastim krovom. Jednoga jutra Blaženi se obuče, uze svoju prosjačku zdelu i gornji ogrtač, pa krenu put Vesālija da prosi hranu. Kad je prošao Vesāli i vratio se iz prošenja hrane, posle obroka, reče on poštovanom Ānandi: „Uzmi prostirku za sedenje, Ānanda. Otići ćemo do Ćāpāla svetilišta da tamo provedemo dan.”</p>
<p>„Da, poštovani gospodine”, odgovori Blaženom poštovani Ānanda, pa uzevši prostirku, pa krenu prateći u stopu Blaženog. I dođe Blaženi do Ćāpāla svetilišta, pa sede na pripremljeno mesto. Pošto je seo, Blaženi reče poštovanom Ānandi: „Ānanda, divan je Vesāli, divno je svetilište kralja Udene, divno je Gotamaka svetilište, divno je Sattamba svetilište, divno je Bahuputta svetilište, divno je Sārandada svetilište, divno je Ćāpāla svetilište. Kod god je, Ānanda, razvijao, često vežbao, ovladao, temeljno praktikovao, održavao, uvećavao i na pravi način koristio četiri puta ka duhovnim moćima, ukoliko poželi, može da živi pun životni vek ili još i malo duže. Ānanda, Tathāgata je zaista razvijao, često vežbao, ovladao, temeljno praktikovao, održavao, uvećavao i na pravi način koristio četiri puta ka duhovnim moćima. Ukoliko poželi, on može da živi pun životni vek ili još i malo duže.”</p>
<p>Ali poštovani Ānanda, uprkos što je Blaženi načinio tako vidljiv znak, tako vidljivu sugestiju, to nije bio u stanju da razume. Tako nije zamolio Blaženog: „Poštovani gospodine, neka Blaženi živi pun životni vek, neka Srećni živi pun životni vek, na korist mnogima, na sreću mnogima, iz saosećanja prema ovom svetu, na dobrobit, korist i sreću božanstvima i ljudima”, slično nekome kome je Māra zaposeo um.</p>
<p>Po drugi put… Po treći put, Blaženi reče poštovanom Ānandi: „Ānanda, divan je Vesāli, divno je svetilište kralja Udene, divno je Gotamaka svetilište, divno je Sattamba svetilište, divno je Bahuputta svetilište, divno je Sārandada svetilište, divno je Ćāpāla svetilište. Kod god je, Ānanda, razvijao, često vežbao, ovladao, temeljno praktikovao, održavao, uvećavao i na pravi način koristio četiri puta ka duhovnim moćima, ukoliko poželi, može da živi pun životni vek ili još i malo duže. Ānanda, Tathāgata je zaista razvijao, često vežbao, ovladao, temeljno praktikovao, održavao, uvećavao i na pravi način koristio četiri puta ka duhovnim moćima. Ukoliko poželi, on može da živi pun životni vek ili još i malo duže.”</p>
<p>Ali poštovani Ānanda, uprkos što je Blaženi načinio tako vidljiv znak, tako vidljivu sugestiju, to nije bio u stanju da razume. Tako nije zamolio Blaženog: „Poštovani gospodine, neka Blaženi živi pun životni vek, neka Srećni živi pun životni vek, na korist mnogima, na sreću mnogima, iz saosećanja prema ovom svetu, na dobrobit, korist i sreću božanstvima i ljudima”, slično nekome kome je Māra zaposeo um.</p>
<p>Onda Blaženi reče poštovanom Ānandi: „Idi, Ānanda, sada je vreme da učiniš sve što misliš da treba.”</p>
<p>„Da, poštovani gospodine”, odgovori poštovani Ānanda i ustade sa svog mesta, pa poklonivši se Blaženom i pazeći da mu on ostane sa desne strane, otide do obližnjeg drveta i sede u njegovo podnožje.</p>
<p>Onda Māra, Zli, ubrzo pošto je poštovani Ānanda otišao, dođe do Blaženog. Kad je stigao, stade sa strane, pa ovako reče Blaženom: „Poštovani gospodine, neka sada Blaženi uđe u <em>parinibbānu,</em> neka Srećni uđe u <em>parinibbānu</em>. Sada je vreme za <em>parinibbānu</em> Blaženog. Štaviše, Blaženi je izgovorio ove reči: ʼZli, neću ući u <em>parinibbānu</em> sve dok moji monasi nisu istinski učenici, ostvarili cilj, obučeni, samopouzdani, učeni, dobro poznaju učenje, vežbaju u skladu sa tim učenjem, zauzeli su ispravan kurs, žive u skladu sa učenjem i pošto su sve to naučili od svoga učitelja, to će i objaviti, propovedati, obznaniti, praktično pokazati, razjasniti, analizirati, učiniti lako razumljivim i – pošto su s dobrim razlogom kritikovali tvrdnje drugih koje su se pojavile – podučavati čudesnu Dhammu.ʼ Ali sada monasi jesu istinski učenici, ostvarili su cilj, obučeni su, samopouzdani, učeni, dobro poznaju učenje, vežbaju u skladu sa tim učenjem, zauzeli su ispravan kurs, žive u skladu sa učenjem i kada su sve to naučili od svoga učitelja, to i objavljuju, propovedaju, obznanjuju, praktično pokazuju, razjašnjavaju, analiziraju, čine lako razumljivim i – pošto su s dobrim razlogom kritikovali tvrdnje drugih koje su se pojavile – podučavaju čudesnu Dhammu. Poštovani gospodine, neka sada Blaženi uđe u <em>parinibbānu,</em> neka Srećni uđe u <em>parinibbānu</em>. Sada je vreme za <em>parinibbānu</em> Blaženog.</p>
<p>Blaženi je izgovorio i ove reči: ʼZli, neću ući u <em>parinibbānu</em> sve dok moje monahinje nisu istinske učenice, ostvarile cilj, obučene, samopouzdane, učene, dobro poznaju učenje, vežbaju u skladu sa tim učenjem, zauzele su ispravan kurs, žive u skladu sa učenjem i pošto su sve to naučile od svoga učitelja, to će i objaviti, propovedati, obznaniti, praktično pokazati, razjasniti, analizirati, učiniti lako razumljivim i – pošto su s dobrim razlogom kritikovali tvrdnje drugih koje su se pojavile – podučavati čudesnu Dhammu.ʼ Ali sada monahinje jesu istinske učenice, ostvarile su cilj, obučene su, samopouzdane, učene, dobro poznaju učenje, vežbaju u skladu sa tim učenjem, zauzele su ispravan kurs, žive u skladu sa učenjem i kada su sve to naučile od svoga učitelja, to i objavljuju, propovedaju, obznanjuju, praktično pokazuju, razjašnjavaju, analiziraju, čine lako razumljivim i – pošto su s dobrim razlogom kritikovale tvrdnje drugih koje su se pojavile – podučavaju čudesnu Dhammu. Poštovani gospodine, neka sada Blaženi uđe u <em>parinibbānu,</em> neka Srećni uđe u <em>parinibbānu</em>. Sada je vreme za <em>parinibbānu</em> Blaženog.</p>
<p>Blaženi je izgovorio i ove reči: ʼZli, neću ući u <em>parinibbānu</em> sve dok moji nezaređeni sledbenici nisu istinski učenici, ostvarili cilj, obučeni, samopouzdani, učeni, dobro poznaju učenje, vežbaju u skladu sa tim učenjem, zauzeli su ispravan kurs, žive u skladu sa učenjem i pošto su sve to naučili od svoga učitelja, to će i objaviti, propovedati, obznaniti, praktično pokazati, razjasniti, analizirati, učiniti lako razumljivim i – pošto su s dobrim razlogom kritikovali tvrdnje drugih koje su se pojavile – podučavati čudesnu Dhammu.ʼ Ali sada nezaređeni sledbenici jesu istinski učenici, ostvarili su cilj, obučeni su, samopouzdani, učeni, dobro poznaju učenje, vežbaju u skladu sa tim učenjem, zauzeli su ispravan kurs, žive u skladu sa učenjem i kada su sve to naučili od svoga učitelja, to i objavljuju, propovedaju, obznanjuju, praktično pokazuju, razjašnjavaju, analiziraju, čine lako razumljivim i – pošto su s dobrim razlogom kritikovali tvrdnje drugih koje su se pojavile – podučavaju čudesnu Dhammu. Poštovani gospodine, neka sada Blaženi uđe u <em>parinibbānu,</em> neka Srećni uđe u <em>parinibbānu</em>. Sada je vreme za <em>parinibbānu</em> Blaženog.</p>
<p>Blaženi je izgovorio i ove reči: ʼZli, neću ući u <em>parinibbānu</em> sve dok moje nezaređene sledbenice nisu istinske učenice, ostvarile cilj, obučene, samopouzdane, učene, dobro poznaju učenje, vežbaju u skladu sa tim učenjem, zauzele su ispravan kurs, žive u skladu sa učenjem i kada su sve to naučile od svoga učitelja, to će i objaviti, propovedati, obznaniti, praktično pokazati, razjasniti, analizirati, učiniti lako razumljivim i – pošto su s dobrim razlogom kritikovali tvrdnje drugih koje su se pojavile – podučavati čudesnu Dhammu.ʼ Ali sada monahinje jesu istinske učenice, ostvarile su cilj, obučene su, samopouzdane, učene, dobro poznaju učenje, vežbaju u skladu sa tim učenjem, zauzele su ispravan kurs, žive u skladu sa učenjem i pošto su sve to naučile od svoga učitelja, to i objavljuju, propovedaju, obznanjuju, praktično pokazuju, razjašnjavaju, analiziraju, čine lako razumljivim i – pošto su s dobrim razlogom kritikovale tvrdnje drugih koje su se pojavile – podučavaju čudesnu Dhammu. Poštovani gospodine, neka sada Blaženi uđe u <em>parinibbānu,</em> neka Srećni uđe u <em>parinibbānu</em>. Sada je vreme za <em>parinibbānu</em> Blaženog.</p>
<p>Blaženi je izgovorio i ove reči: ʼZli, neću ući u <em>parinibbānu</em> sve dok ovaj moj svetački život ne bude u ovom svetu bujao, svima znan, svojina mnogih, raširen, sve dok nije dobro objašnjen božanstvima i ljudima. I sada, poštovani gospodine, svetački život Blaženog u ovom svetu buja, jeste svima je znan, svojina mnogih, raširen, dobro objašnjen božanstvima i ljudima. Poštovani gospodine, neka sada Blaženi uđe u <em>parinibbānu,</em> neka Srećni uđe u <em>parinibbānu</em>. Sada je vreme za <em>parinibbānu</em> Blaženog.</p>
<p>Kad je ovo čuo, Blaženi ovako reče Zlom: „Ne brini se, Zli, nije mnogo vremena ostalo do <em>parinibbāne</em> Blaženog. Za tri meseca, računajući od sada, Tathāgata će ući u <em>parinibbānu</em>.”</p>
<p>I tako je Blaženi kod Ćāpāla svetilišta, svestan i jasno razumevajući, napustio životni proces. Sa napuštanjem životnog procesa Blaženog, cela zemlja iznenada zadrhta, uz silnu grmljavinu, zastašujuću, od koje se kosa dizala na glavi.</p>
<p>Onda Blaženi, razumevši značenje svega toga, izgovori ove nadahnute stihove:</p>
<blockquote class="gatha">
<p>„Neuporedivo poredeći sa bivanjem,<br>
proces postojanja mudrac napusti.<br>
U sebi zadovoljan i koncentrisan,<br>
kao mačem prekinu kontinuitet sopstva.”</p>
</blockquote>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
