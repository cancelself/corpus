<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body><article id="ud5.3" lang="sr">
<header>
<ul>
<li>Nadahnuća</li>
<li>Soṇa</li>
</ul>
<h1 class="sutta-title">Gubavac Suppabuddha</h1>
</header>
<p>Ovako sam čuo. Jednom je Blaženi boravio kraj Rāđagahe, u Bambusovom gaju, na mestu gde se hrane veverice. U isto vreme je u Rāđagahi živeo gubavac Suppabuddha, jadan čovek, skrhan čovek, odbačen čovek. Jednom je prilikom Blaženi sedeo okružen velikom grupom ljudi i podučavao Dhammu. I vide gubavac Suppabuddha još izdaleka tu veliku grupu ljudi što se okupila. Kad ih je video, ovako pomisli: „Sigurno da će tamo neku hranu deliti. Kako bi bilo da odem do te grupe? Možda i ja dobijem nešto.”</p>
<p>Onda gubavac Suppabuddha priđe toj grupi. I vide Blaženog kako sedi okružen velikom grupom ljudi i podučava Dhammu. Kad to vide, ovako pomisli: „Ovde ne dele nikakvu hranu. Nego to asketa Gotama podučava okupljene Dhammi. Kako bi bilo da i ja saslušam njegovo učenje?” Pa sede odmah tu sa strane. „I ja ću saslušati Dhammu.”</p>
<p>Onda Blaženi svojim umom obuhvati umove okupljenih i pomisli: „Ko li je ovde u stanju da razume Dhammu?” I vide Blaženi gubavca Suppabuddhu kako sedi među okupljenima. Videvši ga, ovako pomisli: „Taj čovek je ovde u stanju da razume Dhammu.” Potom Blaženi, imajući na umu gubavca Suppabuddhu, postupno izloži pouku, kroz govor o davanju, govor o vrlini, govor o nebesima; objasni opasnost, propadanje i prljanje u čulnim zadovoljstvima, kao i blagoslov obuzdavanja. Kada je video da je um gubavca Suppabuddhe spreman, prijemčiv, oslobođen prepreka, nadahnut i ispunjen poverenjem, izloži mu učenje koje je posebno svojstveno Budama: patnju, nastanak patnje, prestanak patnje i put. I baš kao što bi čist komad platna, bez ikakvih mrlja, bio obojen svuda jednako, isto tako i u gubavcu Suppabuddhi, dok je tu sedeo, javi se potpuno čisto oko Dhamme, bez mrlja: ʼSve što je podložno nastanku jeste podložno i nestanku.’</p>
<p>Onda gubavac Suppabuddha, kao neko ko je razumeo istinu, dosegao istinu, upoznao istinu, uronio u istinu, nadvladao sumnju, ostao bez nedoumica, stekao samopouzdanje, ne oslanja se na druge u učiteljevoj pouci, ustade sa svog mesta i dođe do Bude. Kad je stigao, pokloni se Blaženom i sede sa strane. Sedeći tako sa strane, gubavac Suppabuddha ovako reče Blaženom:</p>
<p>„Izvrsno, poštovani gospodine! Izvrsno, poštovani gospodine! Baš kao kad bi neko ispravio ono što je stajalo naglavce, otkrio skriveno, pokazao put zalutalome ili upalio svetiljku u tami, tako da oni koji imaju oči mogu da vide, isto tako je Blaženi, na više različitih načina, razjasnio Dhammu. Uzimam Blaženog za utočište, njegovo učenje i zajednicu monaha za utočište. Neka me Blaženi prihvati kao nezaređenog sledbenika koji, odsad pa do kraja života, pronađe svoje utočište.”</p>
<p>Onda gubavac Suppabuddha, upućen, podstaknut, nadahnut i ohrabren govorom Blaženog o Dhammi, ushićen i obradovan rečima Blaženog, ustade sa svog mesta, pokloni se Blaženom, pa otide, pazeći da mu ovaj ostane sa desne strane. I ne zadugo pošto je otišao, neka zalutala krava s teletom nasrnu na gubavca Suppabuddhu i liši ga života.</p>
<p>Onda velika grupa monaha dođe do Blaženog, pokloniše mu se, pa sedoše sa strane. Sedeći tako sa strane, ovako rekoše Blaženom: „Onaj gubavac Suppabuddha, kojeg je Blaženi uputio, podstaknuo, nadahnuo i ohrabrio govorom o Dhammi, mrtav je. Koje je sada njegovo odredište? Na kojem će se on mestu preporoditi?”</p>
<p>„Monasi, gubavac Suppabuddha bio je mudar, stupio je na put Dhamme i nisam imao poteškoća da mu protumačim Dhammu. Pošto je raskinuo tri niža okova, ušao je u tok, tako što se više ne može preporađati u nižim svetovima, siguran da će se osloboditi, ide pravo ka probuđenju.”</p>
<p>Kad je ovo čuo, neki monah ovako reče Blaženom: „Poštovani gospodine, šta je bio razlog, šta je uzrok da gubavac Suppabuddha postane jadan čovek, skrhan čovek, odbačen čovek?”</p>
<p>„Monasi, nekada je gubavac Suppabuddha bio sin bogatog trgovca upravo u ovoj Rāđagahi. Jednom dok je išao u park za uživanje, sreo je utihnulog Budu Tagarasikhija kako ide u grad u prošenje hrane. Kada ga je video, ovako reče: „Ko je ovaj gubavac što luta unaokolo u tom gubavom ogrtaču?” Zatim ga pljunu i namerno zaobiđe sa leve strane u znak prezira, pa se udalji. Kao plod tog nedela mnogo godina, mnogo stotina godina, mnogo hiljada godina, mnogo stotina hiljada godina kuvao se čistilištu. A kao plod ostatka tog nedela preporodio se kao gubavac upravo u ovoj Rāđagahi, kao jadan čovek, skrhan čovek, odbačen čovek. Ali onda je naišao na učenje i pravila koje propoveda Tathāgata i stekao poverenje, stekao vrlinu, stekao znanje, stekao nesebičnost, stekao mudrost. I pošto je naišao na učenje i pravila koje propoveda Tathāgata, stekao poverenje, stekao vrlinu, stekao znanje, stekao nesebičnost, stekao mudrost, posle sloma tela, posle smrti, preporodio se na dobrom odredištu, čak u nebeskom svetu, u društvu božanstava Tāvatiṃsa neba. I tamo sigurno nadmašuje druga božanstva svojim sjajem i slavom.</p>
<p>Onda Blaženi, razumevši značenje svega toga, izgovori ove nadahnute stihove:</p>
<blockquote class="gatha">
<p>„Kao što čovek s dobrim vidom,<br>
na svom putu izbegava staze opasne,<br>
tako i mudrac u svetu živih,<br>
treba da zazire od loših dela.”</p>
</blockquote>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
