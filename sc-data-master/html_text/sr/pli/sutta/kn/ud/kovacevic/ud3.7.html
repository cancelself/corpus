<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id="ud3.7" lang="sr">
<header>
<ul>
<li>Nadahnuća</li>
<li>Nanda</li>
</ul>
<h1 class="sutta-title">Sakkino nadahnuće</h1>
</header>
<p>Ovako sam čuo. Jednom je Blaženi boravio kraj Rāđagahe, u Bambusovom gaju, na mestu gde se hrane veverice. U isto vreme poštovani Mahākassapa je živeo u Pipphali pećini i tu je nedelju dana bez prekida sedeo ušavši u jedno od zadubljenja. A kada je sedmica prošla, izađe poštovani Mahākassapa iz tog zadubljenja. I tada mu pade na um ova misao: „Kako bi bilo ako bih otišao u Rāđagahu u prošenje hrane?”</p>
<p>A u to vreme pet stotina božanstava bilo je obuzeto željom da poštovanom Mahākassapi daruje hranu. Odbivši ponudu tih pet stotina božanstava, poštovani Mahākassapa se ujutro obuče, pa uzevši ogrtač i prosjačku zdelu, otide u Rāđagahu u prošenje hrane.</p>
<p>Tom prilikom je Sakka, kralj bogova, želeo da daruje hranu Mahākassapi, pa se pretvori u tkača. Tako je on tkao predivo, dok je asura Suđā provlačila čunak. A poštovani Mahākassapa se proseći u Rāđagahi od kuće do kuće približio i mestu gde je boravio Sakka, vladar bogova. Sakka ugleda poštovanog Mahākassapu još izdaleka kako dolazi, pa izađe iz kuće i pođe mu u susret. Onda mu uze zdelu iz ruku, uđe sa njom u kuću, zahvati iz zdele pirinča i pošto ju je napunio, vrati je poštovanom Mahākassapi. A u isprošenoj hrani beše mnogo sosova, mnogo variva, mnogo sosova i ukusnih variva.</p>
<p>I pomisli poštovani Mahākassapa: „Ko li je ovaj čovek, tako naočit, tako veličanstven?” I opet pomisli poštovani Mahākassapa: „Ovo je Sakka, gospodar bogova”. Shvativši to, ovako reče Sakki, gospodaru bogova: „To li si učinio, Kosiya! Ne smeš to više činiti!”</p>
<p>„I nama su potrebna dobra dela, poštovani Kassapa, i nama je dužnost da činimo dobra dela.”</p>
<p>Pošto se poklonio poštovanom Mahākassapi i pazeći da mu ovaj ostane sa desne strane, Sakka, gospodar bogova, izdiže se u nebo, pa dok je još bio u vazduhu tri puta izgovori ove nadahnute reči: „Ah darivanje! Najviše darivanje ima čvrst oslonac u poštovanom Mahākassapi!”</p>
<p>A Blaženi svojim duhovnim uhom, koje je pročišćeno i nadmašuje ljudsko, ču kako Sakka, gospodar bogova, izdižući se u nebo, dok je još bio u vazduhu tri puta izgovara ove nadahnute reči: „Ah darivanje! Najviše darivanje ima čvrst oslonac u poštovanom Mahākassapi!”</p>
<p>Onda Blaženi, razumevši značenje svega toga, izgovori ove nadahnute stihove:</p>
<blockquote class="gatha">
<p>„I bogovi zavide monahu<br>
koji od prošnje živi, samostalnom,<br>
bez tovara brige za drugoga;<br>
takvome, smirenom, uvek sabranom.”</p>
</blockquote>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
