<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body><article id="ud6.8" lang="sr">
<header>
<ul>
<li>Nadahnuća</li>
<li>Slep od rođenja</li>
</ul>
<h1 class="sutta-title">Kurtizana</h1>
</header>
<p>Ovako sam čuo. Jednom je Blaženi boravio kraj Rāđagahe, u Bambusovom gaju, na mestu gde se hrane veverice. U isto vreme su u Rāđagahi bile dve družine i obe opčinjene nekom kurtizanom, zaljubljene u nju. I tako su se svađali i prepirali, bili duboko podeljeni, jedni druge napadali pesnicama, napadali busenjem, napadali štapovima, napadali noževima, te tako jedni drugima donosili smrt ili samrtne bolove.</p>
<p>A jednoga jutra grupa monaha se obukla, uzeše svaki svoju prosjačku zdelu i gornji ogrtač, pa krenuše do Rāđagahe da prose hranu. I pošto su prošli Rāđagahu i vratili se iz prošenja hrane, posle obroka, otidoše oni do Blaženog. Kad su stigli, pokloniše mu se i sedoše sa strane. Sedeći tako sa strane, ovako rekoše Blaženom:</p>
<p>„Poštovani gospodine, ovde u Rāđagahi postoje dve družine i obe su opčinjene nekom kurtizanom, zaljubljene u nju. I tako se svađaju i prepiru, duboko su podeljeni, jedni druge napadaju pesnicama, napadaju busenjem, napadaju štapovima, napadaju noževima, te tako jedni drugima donose smrt ili samrtne bolove.</p>
<p>Onda Blaženi, razumevši značenje svega toga, izgovori ove nadahnute reči:</p>
<p>„Ono što je postignuto i ono što može biti postignuto – oboje je prekriveno prašinom, za onoga ko je nepoudan u vežbanju. Oni koji se drže pravila kao suštine, ili vrline i prakse, ispravnog življenja, celibata i služenja kao vrline – to je jedna krajnost. A oni koji kažu: ʼNema opasnosti u zadovoljstvima čulaʼ – to je druga krajnost. Tako te dve krajnosti jesu uzrok da se množe groblja, kao što su groblja uzrok da se množe pogrešna gledišta. Ne razumevajući to dvoje, neki bivaju zaglavljeni, drugi odlaze predaleko. Ali za one koji su ih razumeli, koji nisu u tome i zato se u njima ne začinje obmana – takvima ne sledi krug saṃsāre.”</p>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
