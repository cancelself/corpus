<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id="ud3.9" lang="sr">
<header>
<ul>
<li>Nadahnuća</li>
<li>Nanda</li>
</ul>
<h1 class="sutta-title">Veštine</h1>
</header>
<p>Ovako sam čuo. Jednom je Blaženi boravio kraj Sāvatthīja, u Đetinom gaju, u manastiru koji je podigao Anāthapiṇḍika. U isto vreme se među monasima koji su se vratili iz prošenja hrane i posle jela sedeli popodne okupljeni u ovalnoj sali zapodenuo ovakav razgovor:</p>
<p>„Prijatelji, ko zna neku veštinu? Ko je u kojoj veštini obučen? Koja je među veštinama najveća?”</p>
<p>Na to neki ovako odgovoriše: „Veština kroćenja slonova je najveća među veštinama.” Neki ovako odgovoriše: „Veština kroćenje konjâ je najveća među veštinama.” Neki ovako odgovoriše: „Veština upravljanja kočijom je najveća među veštinama.” Neki ovako odgovoriše: „Veština gađanja lukom je najveća među veštinama.” Neki ovako odgovoriše: „Veština mačevanja je najveća među veštinama.” Neki ovako odgovoriše: „Veština pravljenja pečata je najveća među veštinama.” Neki ovako odgovoriše: „Veština brojanja je najveća među veštinama.” Neki ovako odgovoriše: „Veština knjigovodstva je najveća među veštinama.” Neki ovako odgovoriše: „Veština pisanja je najveća među veštinama.” Neki ovako odgovoriše: „Veština pesništva je najveća među veštinama.” Neki ovako odgovoriše: „Veština filozofiranja je najveća među veštinama.” Neki ovako odgovoriše: „Veština vladanja je najveća među veštinama.”</p>
<p>A kad bi veče, Blaženi izađe iz osame i otide do ovalne sale, pa kad je stigao sede na unapred pripremljeno mesto. Sedeći tako, Blaženi se obrati monasima:</p>
<p>„Monasi, radi kakvog razgovora ste se ovde okupili? U kakvom sam vas to razgovoru prekinuo?”</p>
<p>„Poštovani gospodine, kada smo se vratili iz prošenja hrane i posle jela sedeli popodne okupljeni u ovalnoj sali, među nama se zapodenuo ovakav razgovor:</p>
<p>ʼPrijatelji, ko zna neku veštinu? Ko je u kojoj veštini obučen? Koja je među veštinama najveća?ʼ</p>
<p>Na to neki ovako odgovoriše: ʼVeština kroćenja slonova je najveća među veštinamaʼ, Neki ovako odgovoriše: ʼVeština kroćenje konjâ je najveća među veštinamaʼ, Neki ovako odgovoriše: ʼVeština upravljanja kočijom je najveća među veštinama.ʼ Neki ovako odgovoriše: ʼVeština gađanja lukom je najveća među veštinama.ʼ Neki ovako odgovoriše: ʼVeština mačevanja je najveća među veštinama.ʼ Neki ovako odgovoriše: ʼVeština pravljenja pečata je najveća među veštinama.ʼ Neki ovako odgovoriše: ʼVeština brojanja je najveća među veštinama.ʼ Neki ovako odgovoriše: ʼVeština knjigovodstva je najveća među veštinama.ʼ Neki ovako odgovoriše: ʼVeština pisanja je najveća među veštinama.ʼ Neki ovako odgovoriše: ʼVeština pesništva je najveća među veštinama.ʼ Neki ovako odgovoriše: ʼVeština filozofiranja je najveća među veštinama.ʼ Neki ovako odgovoriše: ʼVeština vladanja je najveća među veštinama.ʼ”</p>
<p>„Monasi, zaista ne priliči vama, sinovima iz dobrih porodica koji su iz poverenja napustili svoj dom i otišli u beskućnike da tako među sobom razgovarate. Kada se okupite, monasi, treba da činite jednu od ove dve stvari: da razgovarate o Dhammi ili da održavate plemenitu tišinu.”</p>
<p>Onda Blaženi, razumevši značenje svega toga, izgovori ove nadahnute stihove:</p>
<blockquote class="gatha">
<p>„Ko bez ikakve veštine živi, lako, želeći dobro drugima,<br>
obuzdanih čula i slobodan na svaki način,<br>
ko bez doma luta, nesebičan i oslobođen žudnji,<br>
gordost uništivši, u osami – tek takav jeste monah.”</p>
</blockquote>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
