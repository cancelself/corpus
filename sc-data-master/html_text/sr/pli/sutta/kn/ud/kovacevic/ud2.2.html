<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id="ud2.2" lang="sr">
<header>
<ul>
<li>Nadahnuća</li>
<li>Mućalinda</li>
</ul>
<h1 class="sutta-title">Kraljevi</h1>
</header>
<p>Ovako sam čuo. Jednom je Blaženi boravio kraj Sāvatthīja, u Đetinom gaju, u manastiru koji je podigao Anāthapiṇḍika. Jednog popodneva se među grupom monaha, pošto su se vratili iz prošenja hrane, pošto su jeli i okupili se u velikoj sali, zapodenuo ovakav razgovor: „Prijatelji, između Seniye Bimbisāre, kralja Māgadhe, i Pasenadija, kralja Kosale, ko li je bogatiji, čiji je imetak veći, čija su skladišta veća, čija zemlja prostranija, u koga je više kočija, čija armija je veća, čija sila je veća, čija moć?” I nikako nisu mogli oko toga da se slože.</p>
<p>A predveče, pošto je izašao iz osame, Blaženi se uputi ka onoj velikoj sali. Kad je stigao, sede na unapred pripremljeno mesto, te ovako reče monasima: „Monasi, radi kakvog ste se razgovora ovde okupili, oko čega to ne možete nikako da se složite?”</p>
<p>„Poštovani gospodine, pošto smo se vratili iz prošenja hrane, pošto smo jeli i okupili se u velikoj sali, među nama se zapodenuo ovakav razgovor: „Prijatelji, između Seniye Bimbisāre, kralja Māgadhe, i Pasenadija, kralja Kosale, ko li je bogatiji, čiji je imetak veći, čija su skladišta veća, čija zemlja prostranija, u koga je više kočija, čija armija je veća, čija sila je veća, čija moć? Radi takvog smo se razgovora ovde okupili, oko toga ne možemo nikako da se složimo.”</p>
<p>„Monasi, ne priliči vama, sinovima dobrih porodica koji su iz poverenja napustili dom i otišli u beskućnike, da vodite takve razgovore. Kada se nađete u grupi, monasi, treba da činite jednu od ove dve stvari: da razgovarate o Dhammi ili da održavate plemenitu tišinu.”</p>
<p>Onda Blaženi, razumevši značenje svega toga, izgovori ove nadahnute stihove:</p>
<blockquote class="gatha">
<p>„Koliko god da je sreće čula u svetu,<br>
koliko god da je sreće na nebu,<br>
ne vredi ni šesnaestinu sreće<br>
kada je žudnja iskorenjena.”</p>
</blockquote>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
