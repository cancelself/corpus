<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body><article id="ud5.1" lang="sr">
<header>
<ul>
<li>Nadahnuća</li>
<li>Soṇa</li>
</ul>
<h1 class="sutta-title">Ko ti je draži?</h1>
</header>
<p>Ovako sam čuo. Jednom je Blaženi boravio kraj Sāvatthīja, u Đetinom gaju, u manastiru koji je podigao Anāthapiṇḍika. U isto vreme je Pasenadi, kralj Kosale, zajedno sa svojom kraljicom Mallikom bio u gornjoj palati. Onda Pasenadi, kralj Kosale, ovako reče kraljici Malliki: „Ima li bilo koga drugog, Mallikā, ko ti je draži od sebe same?”</p>
<p>„Veliki kralju, nema nikog drugog ko mi je draži od mene same. A da li ima nekog, veliki kralju, ko je vama draži od sebe samog?”</p>
<p>„Ni ja nemam, Mallikā, nikoga drugog ko mi je draži od mene samog.”</p>
<p>Onda se Pasenadi, kralj Kosale, spusti sa gornje palate, pa ode do Blaženog. Kad je stigao, pozdravi s poštovanjem Blaženog, pa sede sa strane. Sedeći tako sa strane, Pasenadi, kralj Kosale, ovako reče Blaženom:</p>
<p>„Poštovani gospodine, danas sam zajedno sa svojom kraljicom Mallikom bio u gornjoj palati, pa joj ovako rekoh: „Ima li bilo koga drugog, Mallikā, ko ti je draži od sebe same?”</p>
<p>Kad je to čula, kraljica Mallikā mi ovako odgovori: „Veliki kralju, nema nikog drugog ko mi je draži od mene same. A da li ima nekog, veliki kralju, ko je vama draži od sebe samog?”</p>
<p>Kada sam ja to čuo, ovako odgovorih kraljici Malliki: „Ni ja nemam, Mallikā, nikoga drugog ko mi je draži od mene samog.”</p>
<p>Onda Blaženi, razumevši značenje svega toga, izgovori ove nadahnute stihove:</p>
<blockquote class="gatha">
<p>„Prošavši sve četiri strane sveta,<br>
sigurno ne nalazimo ikoga dražeg od nas samih.<br>
Znajući da na isti takav način i drugi sebe vole,<br>
i želeći sebi dobro, nikog drugog ne povređujemo.”</p>
</blockquote>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
