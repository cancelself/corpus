<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id="ud1.8" lang="sr">
<header>
<ul>
<li>Nadahnuća</li>
<li>Probuđenje</li>
</ul>
<h1 class="sutta-title">Saṅgāmađi</h1>
</header>
<p>Ovako sam čuo. Jednom je Blaženi boravio kraj Sāvatthīja, u Đetinom gaju, u manastiru koji je podigao Anāthapiṇḍika. Onda poštovani Saṅgāmađi dođe u Sāvatthī, kako bi video Blaženog. I doču nekadašnja žena poštovanog Saṅgāmađija: „Kažu da je gospodar Saṅgāmađi stigao u Sāvatthī.” Na to ona uze svog sinčića i dođe do Đetinog gaja.</p>
<p>A tom prilikom poštovani Saṅgāmađi je sedeo u podnožju nekog drveta, kako bi se sklonio od vreline. I nekadašnja žena poštovanog Saṅgāmađija dođe do njega, pa mu reče: „Malo dete imam, asketo, nahrani me!” Na to poštovani Saṅgāmađi ostade nem.</p>
<p>Po drugi put… Po treći put njegova nekadašnja žena reče poštovanom Saṅgāmađiju: „Malo dete imam, asketo, nahrani me!” I po treći put poštovani Saṅgāmađi ostade nem na to.</p>
<p>Na to nekadašnja žena poštovanog Saṅgāmađija spusti dete na zemlju pred njega: „Evo ti, asketo, tvoj sin, pa ga nahrani!” i otide. A poštovani Saṅgāmađi niti je pogledao dete, niti sa njim progovorio. A nekadašnja žena poštovanog Saṅgāmađija nije otišla daleko, pa se osvrnu i videvši da poštovani Saṅgāmađi niti gleda dete, niti sa njim govori, ovako reče: „Asketa ne želi svog sina”. Na to se vrati, pa uzevši dete, ponovo otide. A Blaženi je duhovnim okom, koje je pročišćeno i nadmašuje ljudsko, video kako se nekadašnja žena poštovanog Saṅgāmađija prema njemu odnosila bez bez poštovanja.</p>
<p>Onda Blaženi, razumevši značenje svega toga, izgovori ove nadahnute stihove:</p>
<blockquote class="gatha">
<p>„Dolasku njenom se ne raduje,<br>
zbog odlaska njenog ne tuguje,<br>
U bici pobednik, okova oslobođen –<br>
– takvoga ja brahmanom zovem.”</p>
</blockquote>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
