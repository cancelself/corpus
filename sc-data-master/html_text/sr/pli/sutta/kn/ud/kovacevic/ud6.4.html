<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body><article id="ud6.4" lang="sr">
<header>
<ul>
<li>Nadahnuća</li>
<li>Slep od rođenja</li>
</ul>
<h1 class="sutta-title">Sledbenici drugih tradicija (1)</h1>
</header>
<p>Ovako sam čuo. Jednom je Blaženi boravio kraj Sāvatthīja, u Đetinom gaju, u manastiru koji je podigao Anāthapiṇḍika. U isto vreme je u Sāvatthīju boravilo i mnoštvo asketa, brahmana i isposnika drugih tradicija, sa različitim nazorima, različitim uverenjima, različitim naklonostima, oslanjajući se na različita gledišta.</p>
<p>Bilo je asketa i brahmana koji su ovakvog mišljenja, ovakvog uverenja: „Ovaj svet je večan – samo je to istina i sve drugo besmislica.” Bilo je međutim asketa i brahmana koji su ovakvog mišljenja, ovakvog uverenja: „Ovaj svet nije večan – samo je to istina i sve drugo besmislica.” Bilo je asketa i brahmana koji su ovakvog mišljenja, ovakvog uverenja: „Ovaj svet je konačan – samo je to istina i sve drugo besmislica.” Bilo je međutim asketa i brahmana koji su ovakvog mišljenja, ovakvog uverenja: „Ovaj svet je beskonačan – samo je to istina i sve drugo besmislica.” Bilo je asketa i brahmana koji su ovakvog mišljenja, ovakvog uverenja: „Duša i telo su isto – samo je to istina i sve drugo besmislica.” Bilo je međutim asketa i brahmana koji su ovakvog mišljenja, ovakvog uverenja: „Duša je jedno, a telo drugo – samo je to istina i sve drugo besmislica.” Bilo je asketa i brahmana koji su ovakvog mišljenja, ovakvog uverenja: „Posle smrti Tathāgata postoji – samo je to istina i sve drugo besmislica.” Bilo je međutim asketa i brahmana koji su ovakvog mišljenja, ovakvog uverenja: „Posle smrti Tathāgata ne postoji – samo je to istina i sve drugo besmislica.” Bilo je asketa i brahmana koji su ovakvog mišljenja, ovakvog uverenja: „Posle smrti Tathāgata i postoji i ne postoji – samo je to istina i sve drugo besmislica.” Bilo je međutim asketa i brahmana koji su ovakvog mišljenja, ovakvog uverenja: „Posle smrti Tathāgata niti postoji niti ne postoji – samo je to istina i sve drugo besmislica.”</p>
<p>I tako su se svađali i prepirali, bili duboko podeljeni, ranjavali jedni druge rečima kao bodežima, govoreći: „Ovakva je Istina, nije takva Istina; nije takva Istina, ovakva je istina!”</p>
<p>A jednoga jutra grupa monaha se obukla, uzeše svaki svoju prosjačku zdelu i gornji ogrtač, pa krenuše do Sāvatthīja da prose hranu. I pošto su prošli Sāvatthī i vratili se iz prošenja hrane, posle obroka, otidoše oni do Blaženog. Kad su stigli, pokloniše mu se i sedoše sa strane. Sedeći tako sa strane, ovako rekoše Blaženom:</p>
<p>„Poštovani gospodine, ovde je mnoštvo asketa, brahmana i isposnika drugih tradicija, sa različitim nazorima, različitim uverenjima, različitim naklonostima, oslanjaju se na različita gledišta. Ima asketa i brahmana koji su ovakvog mišljenja, ovakvog uverenja: „Ovaj svet je večan – samo je to istina i sve drugo besmislica.” Ima međutim asketa i brahmana koji su ovakvog mišljenja, ovakvog uverenja: „Ovaj svet nije večan – samo je to istina i sve drugo besmislica.” Ima asketa i brahmana koji su ovakvog mišljenja, ovakvog uverenja: „Ovaj svet je konačan – samo je to istina i sve drugo besmislica.” Ima međutim asketa i brahmana koji su ovakvog mišljenja, ovakvog uverenja: „Ovaj svet je beskonačan – samo je to istina i sve drugo besmislica.” Ima asketa i brahmana koji su ovakvog mišljenja, ovakvog uverenja: „Duša i telo su isto – samo je to istina i sve drugo besmislica.” Ima međutim asketa i brahmana koji su ovakvog mišljenja, ovakvog uverenja: „Duša je jedno, a telo drugo – samo je to istina i sve drugo besmislica.” Ima asketa i brahmana koji su ovakvog mišljenja, ovakvog uverenja: „Posle smrti Tathāgata postoji – samo je to istina i sve drugo besmislica.” Ima međutim asketa i brahmana koji su ovakvog mišljenja, ovakvog uverenja: „Posle smrti Tathāgata ne postoji – samo je to istina i sve drugo besmislica.” Ima asketa i brahmana koji su ovakvog mišljenja, ovakvog uverenja: „Posle smrti Tathāgata i postoji i ne postoji – samo je to istina i sve drugo besmislica.” Ima međutim asketa i brahmana koji su ovakvog mišljenja, ovakvog uverenja: „Posle smrti Tathāgata niti postoji niti ne postoji – samo je to istina i sve drugo besmislica.”</p>
<p>I tako se svađaju i prepiru, duboko su podeljeni, ranjavaju jedni druge rečima kao bodežima, govoreći: „Ovakva je Istina, nije takva Istina; nije takva Istina, ovakva je istina!”</p>
<p>„Monasi, isposnici drugih tradicija su slepi, bez očiju; oni ne znaju šta je dobro, ne znaju šta nije dobro, ne znaju šta je Istina, ne znaju šta nije Istina. I pošto ne znaju šta je dobro, ne znaju šta nije dobro, ne znaju šta je Istina, ne znaju šta nije Istina, svađaju se i prepiru, duboko su podeljeni, ranjavaju jedni druge rečima kao bodežima, govoreći: ʼOvakva je Istina, nije takva Istina; nije takva Istina, ovakva je istina!ʼ</p>
<p>Nekada davno, monasi, ovim Sāvatthījem je vladao jedan drugi kralj. I onda taj kralj reče nekom čoveku: ʼHajde, dobri čoveče, okupi na jednom mestu sve one u Sāvatthīju koji su slepi od rođenja.ʼ</p>
<p>ʼDa, vaše visočanstvoʼ, odgovori taj čovek, pa pošto je na jednom mestu okupio sve one u Sāvatthīju koji su slepi od rođenja, otide do kralja. Kad je stigao ovako mu reče: ʼVaše visočanstvo, okupljeni su na jednom mestu svi one u Sāvatthīju koji su slepi od rođenja.’</p>
<p>ʼHajde, dobri čoveče, pokaži tim slepim ljudima jednog slona.ʼ – ʼDa, vaše visočanstvo.ʼ I dovede on pred te slepce jednog slona.</p>
<p>Onda nekima od njih dade da opipaju glavu slona, govoreći: ʼSlepci, ovakav je slon.’ Nekima dade da opipaju slonovo uvo, govoreći: ʼSlepci, ovakav je slon.’ Nekima dade da opipaju slonovu kljovu, govoreći: ʼSlepci, ovakav je slon.’ Nekima dade da opipaju slonovu surlu, govoreći: ʼSlepci, ovakav je slon.’ Nekima dade da opipaju slonov trup, govoreći: ʼSlepci, ovakav je slon.’ Nekima dade da opipaju slonovu stopu, govoreći: ʼSlepci, ovakav je slon.’ Nekima dade da opipaju slonovu butinu, govoreći: ʼSlepci, ovakav je slon.’ Nekima dade da opipaju slonov rep, govoreći: ʼSlepci, ovakav je slon.’ Nekima dade da opipaju vrh repa, govoreći: ʼSlepci, ovakav je slon.’</p>
<p>Zatim, pošto je slepim ljudima pokazao slona, ode taj čovek do kralja. Kad je stigao, ovako reče kralju: ʼVaše visočanstvo, onim lepim ljudima je pokazan slon. Vreme je da uradite ono što mislite da treba.ʼ Onda, monasi, kralj ode to onih slepaca, pa kad je došao, ovako ih upita: ʼSlepci, jeste li videli slona?ʼ – ʼDa, vaše visočanstvo, videli smo slona.ʼ – ʼPa kažite mi onda, slepci, kako izgleda slon?ʼ</p>
<p>Oni slepci koji su opipali glavu slona, ovako rekoše: ʼVaše visočanstvo, ovaj slon je nalik velikom loncu.’</p>
<p>Oni slepci koji su opipali slonovo uvo, ovako rekoše: ʼVaše visočanstvo, ovaj slon je nalik lepezi.’</p>
<p>Oni slepci koji su opipali slonovu kljovu, ovako rekoše: ʼVaše visočanstvo, ovaj slon je nalik gredi.’</p>
<p>Oni slepci koji su opipali slonovu surlu, ovako rekoše: ʼVaše visočanstvo, ovaj slon je nalik plugu.’</p>
<p>Oni slepci koji su opipali slonov trup, ovako rekoše: ʼVaše visočanstvo, ovaj slon je nalik buretu.’</p>
<p>Oni slepci koji su opipali slonovu stopu, ovako rekoše: ʼVaše visočanstvo, ovaj slon je nalik stubu.’</p>
<p>Oni slepci koji su opipali slonovu butinu, ovako rekoše: ʼVaše visočanstvo, ovaj slon je nalik avanu.’</p>
<p>Oni slepci koji su opipali slonov rep, ovako rekoše: ʼVaše visočanstvo, ovaj slon je nalik tučku.’</p>
<p>Oni slepci koji su opipali vrh repa, ovako rekoše: ʼVaše visočanstvo, ovaj slon je nalik četki.’</p>
<p>U tom, vičući: ʼOvakav je slon, nije takav slon; nije takav slon, ovakav je slonʼ, počeše da udaraju jedan drugog. I to, monasi, vrlo razveseli kralja.</p>
<p>Na isti način, monasi, isposnici drugih tradicija su slepi, bez očiju; oni ne znaju šta je dobro, ne znaju šta nije dobro, ne znaju šta je Istina, ne znaju šta nije Istina. I pošto ne znaju šta je dobro, ne znaju šta nije dobro, ne znaju šta je Istina, ne znaju šta nije Istina, svađaju se i prepiru, duboko su podeljeni, ranjavaju jedni druge rečima kao bodežima, govoreći: ʼOvakva je Istina, nije takva Istina; nije takva Istina, ovakva je istina!ʼ</p>
<p>Onda Blaženi, razumevši značenje svega toga, izgovori ove nadahnute stihove:</p>
<blockquote class="gatha">„Neki su askete i brahmani,<br>
čini se, vezani za svoja gledišta;<br>
čvrsto ih se držeći, svađaju se,<br>
nalik ljudima koji vide samo jednu stranu.”</blockquote>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
