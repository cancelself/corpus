<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body>
<article id="ud3.10" lang="sr">
<header>
<ul>
<li>Nadahnuća</li>
<li>Nanda</li>
</ul>
<h1 class="sutta-title">Svet</h1>
</header>
<p>Ovako sam čuo. Jednom je prilikom, neposredno posle probuđenja, Blaženi boravio kraj Uruvele, na obali reke Nerañđare, u podnožnju <em>bodhi</em> drveta. Tu je nedelju dana, bez prekida, sedeo prekrštenih nogu, obuzet srećom oslobođenja. A na kraju te sedmice, izašavši iz te meditacije, Blaženi je svojim probuđenim okom osmotrio svet. I vide Blaženi kako neka bića bivaju mučena mnogim mukama, kako bivaju pržena mnogim vatrama – nastalim od žudnje, mržnje i konfuzije.</p>
<p>Onda Blaženi, razumevši značenje svega toga, izgovori ove nadahnute stihove:</p>
<blockquote class="gatha">
<p>„Ovaj svet je iz ognja rođen,<br>
preplavljen utiscima,<br>
o bolesti govori kao o svojoj suštini.<br>
Kakvo god da nešto smatraš,<br>
to kasnije drugačije postane.</p>
<p>Postajući drugačiji, svet je ovaj<br>
okovan bivanjem, mučen bivanjem,<br>
a ipak ushićen istim tim bivanjem.</p>
<p>&gt;Gde je ushićenje, tu je i bojazan,<br>
a kad bojazni ima, to je bolno.<br>
Svetački život se živi upravo radi<br>
potpunog napuštanja takvog bivanja.</p>
</blockquote>
<p>Koji god asketa ili brahman da, govoreći o slobodi od bivanja, kaže da je moguća nastavljanjem bivanja, ja kažem da se nijedan od njih još nije oslobodio bivanja. Ili koji god asketa ili brahman da, govoreći o slobodi od bivanja, kaže da je moguća begom od bivanja, ja kažem da se nijedan od njih još nije oslobodio bivanja.</p>
<p>Na osnovu prianjanja ova patnja nastaje. Kada je svako prianjanje iskorenjeno, ni nastanka patnje nema. Pogledajte ovaj svet preplavljen raznim vrstama neznanja; bića koja se ushićuju postojanjem, nisu oslobođena bivanja. Kakvo god bivanja da ima, na bilo koji način, svako od njih je prolazna, bolna i promenljiva stvar.</p>
<blockquote class="gatha">
<p>Videći stvari kakve jesu, s mudrošću pravom,<br>
žudnja za bivanjem napuštena je,<br>
niti radosti u ne-bivanju ima.</p>
<p>S potpunim nestankom žudnje,<br>
neznanje nestaje bez ostatka,<br>
a to jeste krajnja sloboda,<br>
za onog monaha koji jeste oslobođen.</p>
<p>Bez prianjanja ni nastavka bivanja za njega nema.<br>
Māru je savladao, u bici pobednik,<br>
onaj što svako bivanje prevlada.”</p>
</blockquote>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
