<!DOCTYPE html>
<html>
<head>
<meta charset='UTF-8'>
<meta name='author' content='Branislav Kovačević'>
<title></title>
</head>
<body><article id="ud6.6" lang="sr">
<header>
<ul>
<li>Nadahnuća</li>
<li>Slep od rođenja</li>
</ul>
<h1 class="sutta-title">Sledbenici drugih tradicija (3)</h1>
</header>
<p>Ovako sam čuo. Jednom je Blaženi boravio kraj Sāvatthīja, u Đetinom gaju, u manastiru koji je podigao Anāthapiṇḍika. U isto vreme je u Sāvatthīju boravilo i mnoštvo asketa, brahmana i isposnika drugih tradicija, sa različitim nazorima, različitim uverenjima, različitim naklonostima, oslanjajući se na različita gledišta.</p>
<p>Bilo je asketa i brahmana koji su ovakvog mišljenja, ovakvog uverenja: „Sopstvo i svet su večni – samo je to istina i sve drugo besmislica.” Bilo je međutim asketa i brahmana koji su ovakvog mišljenja, ovakvog uverenja: „Sopstvo i svet nisu večni – samo je to istina i sve drugo besmislica.” Bilo je asketa i brahmana koji su ovakvog mišljenja, ovakvog uverenja: „Sopstvo i svet i jesu i nisu večni – samo je to istina i sve drugo besmislica.” Bilo je međutim asketa i brahmana koji su ovakvog mišljenja, ovakvog uverenja: „Sopstvo i svet niti jesu, niti nisu večni – samo je to istina i sve drugo besmislica.” Bilo je asketa i brahmana koji su ovakvog mišljenja, ovakvog uverenja: „Sopstvo i svet su stvoreni samim sobom – samo je to istina i sve drugo besmislica.” Bilo je međutim asketa i brahmana koji su ovakvog mišljenja, ovakvog uverenja: „Sopstvo i svet je stvorilo nešto drugo – samo je to istina i sve drugo besmislica.” Bilo je asketa i brahmana koji su ovakvog mišljenja, ovakvog uverenja: „Sopstvo i svet su stvoreni i samim sobom i nečim drugim – samo je to istina i sve drugo besmislica.” Bilo je međutim asketa i brahmana koji su ovakvog mišljenja, ovakvog uverenja: „Sopstvo i svet niti su stvoreni samim sobom, niti nečim drugim, već su nastali slučajno – samo je to istina i sve drugo besmislica.” Bilo je asketa i brahmana koji su ovakvog mišljenja, ovakvog uverenja: „Zadovoljstvo i bol, sopstvo i svet su večni – samo je to istina i sve drugo besmislica.” Bilo je međutim asketa i brahmana koji su ovakvog mišljenja, ovakvog uverenja: „Zadovoljstvo i bol, sopstvo i svet nisu večni – samo je to istina i sve drugo besmislica.” Bilo je asketa i brahmana koji su ovakvog mišljenja, ovakvog uverenja: „Zadovoljstvo i bol, sopstvo i svet i jesu i nisu večni – samo je to istina i sve drugo besmislica.” Bilo je međutim asketa i brahmana koji su ovakvog mišljenja, ovakvog uverenja: „Zadovoljstvo i bol, sopstvo i svet niti jesu, niti nisu večni – samo je to istina i sve drugo besmislica.” Bilo je asketa i brahmana koji su ovakvog mišljenja, ovakvog uverenja: „Zadovoljstvo i bol, sopstvo i svet su stvoreni samim sobom – samo je to istina i sve drugo besmislica.” Bilo je međutim asketa i brahmana koji su ovakvog mišljenja, ovakvog uverenja: „Zadovoljstvo i bol, sopstvo i svet je stvorilo nešto drugo – samo je to istina i sve drugo besmislica.” Bilo je asketa i brahmana koji su ovakvog mišljenja, ovakvog uverenja: „Zadovoljstvo i bol, sopstvo i svet su stvoreni i samim sobom i nečim drugim – samo je to istina i sve drugo besmislica.” Bilo je međutim asketa i brahmana koji su ovakvog mišljenja, ovakvog uverenja: „Niti su stvoreni samim sobom, niti nečim drugim, već su nastali slučajno – samo je to istina i sve drugo besmislica.”</p>
<p>I tako su se svađali i prepirali, bili duboko podeljeni, ranjavali jedni druge rečima kao bodežima, govoreći: „Ovakva je Istina, nije takva Istina; nije takva Istina, ovakva je istina!”</p>
<p>A jednoga jutra grupa monaha se obukla, uzeše svaki svoju prosjačku zdelu i gornji ogrtač, pa krenuše do Sāvatthīja da prose hranu. I pošto su prošli Sāvatthī i vratili se iz prošenja hrane, posle obroka, otidoše oni do Blaženog. Kad su stigli, pokloniše mu se i sedoše sa strane. Sedeći tako sa strane, ovako rekoše Blaženom:</p>
<p>„Poštovani gospodine, ovde je mnoštvo asketa, brahmana i isposnika drugih tradicija, sa različitim nazorima, različitim uverenjima, različitim naklonostima, oslanjaju se na različita gledišta. Ima asketa i brahmana koji su ovakvog mišljenja, ovakvog uverenja: ʼSopstvo i svet su večni – samo je to istina i sve drugo besmislica.ʼ Ima međutim asketa i brahmana koji su ovakvog mišljenja, ovakvog uverenja: ʼSopstvo i svet nisu večni – samo je to istina i sve drugo besmislica.ʼ Ima asketa i brahmana koji su ovakvog mišljenja, ovakvog uverenja: ʼSopstvo i svet i jesu i nisu večni – samo je to istina i sve drugo besmislica.ʼ Ima međutim asketa i brahmana koji su ovakvog mišljenja, ovakvog uverenja: ʼSopstvo i svet niti jesu, niti nisu večni – samo je to istina i sve drugo besmislica.ʼ Ima asketa i brahmana koji su ovakvog mišljenja, ovakvog uverenja: ʼSopstvo i svet su stvoreni samim sobom – samo je to istina i sve drugo besmislica.ʼ Ima međutim asketa i brahmana koji su ovakvog mišljenja, ovakvog uverenja: ʼSopstvo i svet je stvorilo nešto drugo – samo je to istina i sve drugo besmislica.ʼ Ima asketa i brahmana koji su ovakvog mišljenja, ovakvog uverenja: ʼSopstvo i svet su stvoreni i samim sobom i nečim drugim – samo je to istina i sve drugo besmislica.ʼ Ima međutim asketa i brahmana koji su ovakvog mišljenja, ovakvog uverenja: ʼSopstvo i svet niti su stvoreni samim sobom, niti nečim drugim, već su nastali slučajno – samo je to istina i sve drugo besmislica.ʼ Ima asketa i brahmana koji su ovakvog mišljenja, ovakvog uverenja: ʼZadovoljstvo i bol, sopstvo i svet su večni – samo je to istina i sve drugo besmislica.ʼ Ima međutim asketa i brahmana koji su ovakvog mišljenja, ovakvog uverenja: ʼZadovoljstvo i bol, sopstvo i svet nisu večni – samo je to istina i sve drugo besmislica.ʼ Ima asketa i brahmana koji su ovakvog mišljenja, ovakvog uverenja: ʼZadovoljstvo i bol, sopstvo i svet i jesu i nisu večni – samo je to istina i sve drugo besmislica.ʼ Ima međutim asketa i brahmana koji su ovakvog mišljenja, ovakvog uverenja: ʼZadovoljstvo i bol, sopstvo i svet niti jesu, niti nisu večni – samo je to istina i sve drugo besmislica.ʼ Ima asketa i brahmana koji su ovakvog mišljenja, ovakvog uverenja: ʼZadovoljstvo i bol, sopstvo i svet su stvoreni samim sobom – samo je to istina i sve drugo besmislica.ʼ Ima međutim asketa i brahmana koji su ovakvog mišljenja, ovakvog uverenja: ʼZadovoljstvo i bol, sopstvo i svet je stvorilo nešto drugo – samo je to istina i sve drugo besmislica.ʼ Ima asketa i brahmana koji su ovakvog mišljenja, ovakvog uverenja: ʼZadovoljstvo i bol, sopstvo i svet su stvoreni i samim sobom i nečim drugim – samo je to istina i sve drugo besmislica.ʼ Ima međutim asketa i brahmana koji su ovakvog mišljenja, ovakvog uverenja: ʼZadovoljstvo i bol, sopstvo i svet niti su stvoreni samim sobom, niti nečim drugim, već su nastali slučajno – samo je to istina i sve drugo besmislica.ʼ I tako se svađaju i prepiru, duboko su podeljeni, ranjavaju jedni druge rečima kao bodežima, govoreći: „Ovakva je Istina, nije takva Istina; nije takva Istina, ovakva je istina!”</p>
<p>„Monasi, isposnici drugih tradicija su slepi, bez očiju; oni ne znaju šta je dobro, ne znaju šta nije dobro, ne znaju šta je Istina, ne znaju šta nije Istina. I pošto ne znaju šta je dobro, ne znaju šta nije dobro, ne znaju šta je Istina, ne znaju šta nije Istina, svađaju se i prepiru, duboko su podeljeni, ranjavaju jedni druge rečima kao bodežima, govoreći: ʼOvakva je Istina, nije takva Istina; nije takva Istina, ovakva je istina!ʼ”</p>
<p>Onda Blaženi, razumevši značenje svega toga, izgovori ove nadahnute stihove:</p>
<blockquote class="gatha">
<p>„Ovaj svet ljudi opsednut je stvaranjem ʼjaʼ,<br>
sputan stvaranjem ʼdrugogʼ;<br>
neki to ne znaju, ne vide ʼto jeste strela’.<br>
Ali onaj ko vidi da ta strela jeste uzrok,<br>
za takvoga više nema stvaranja ʼjaʼ,<br>
za njega više nema stvaranja ʼdrugog’.<br>
Ovaj svet ljudi robuje obmani,<br>
svezan je obmanom, sputan obmanom,<br>
Govore ratoborno zbog svojih gledišta<br>
i nikada saṃsāru ne nadilaze.”</p>
</blockquote>
<footer>
<p>Translated by <span class='author'>Branislav Kovačević</span>, <span class='publication-date'>2022</span>. Prepared for SuttaCentral by <span class='editor'>Bhikkhu Sujato</span>.</p>
<p>This work is dedicated to the public domain via Creative Commons Zero. All copyright and related or neighboring rights together with all associated claims and causes of action with respect to this work have been waived to the extent possible under the law.</p>
</footer>
</article>
</body>
</html>
