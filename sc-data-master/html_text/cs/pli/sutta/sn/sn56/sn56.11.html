<!DOCTYPE html>
<html>
<head>
<meta charset='UTF-8'>
<meta name='author' content='Josef Marx'>
<title></title>
</head>
<body>
<article id='sn56.11' lang='cs'>
<header>
<ul>
<li class='division' lang='pli' translate='no'>Saṁyutta Nikāya</li>
</ul>
<h1>56.11. Rozprava o roztočení kola Dhammy</h1>
</header>
<p>Tak jsem slyšel: Při jedné příležitosti Vznešený pobýval u Obory v Isipataně poblíž Banárasu. Tam se Vznešený obrátil na skupinu pěti mnichů s těmito slovy:</p>
<p>„Jsou tyto dvě krajnosti (<i lang='pli' translate='no'>antá</i>), mniši, kterých by se měl ten, kdo odešel do bezdomoví, vyvarovat:</p>
<p>1. oddávání se smyslné rozkoši—což je nízké, vulgární, světské, neušlechtilé a neprospěšné, a</p>
<p>2. oddávání se sebeumrtvování—což je bolestivé, neušlechtilé a neprospěšné.</p>
<p>Tathágata (Dokonalý) obě tyto krajnosti opustil. Odhalil střední stezku (<i lang='pli' translate='no'>madždžhimá patipadá</i>), která umožňuje vidění (<i lang='pli' translate='no'>čakkhu</i>) a vědění (<i lang='pli' translate='no'>ňána</i>), a která směřuje k míru (<i lang='pli' translate='no'>upasama</i>), vyšší moudrosti (<i lang='pli' translate='no'>abhiňňá</i>), osvícení (<i lang='pli' translate='no'>sambódhi</i>) a <i>nibbáně</i>. A jaká, mniši, je ta střední stezka, která umožňuje vidění a vědění, a která směřuje k míru, vyšší moudrosti, osvícení a <i>nibbáně</i>? Právě tato ušlechtilá osmidílná stezka: správné nazírání (<i lang='pli' translate='no'>sammá ditthi</i>), správné rozhodování (<i lang='pli' translate='no'>sammá sankappa</i>), správná mluva (<i lang='pli' translate='no'>sammá váčá</i>), správné konání (<i lang='pli' translate='no'>sammá kammanta</i>), správné živobytí (<i lang='pli' translate='no'>sammá ádžíva</i>), správné úsilí (<i lang='pli' translate='no'>sammá vájáma</i>), správná bdělá pozornost (<i lang='pli' translate='no'>sammá sati</i>) a správné soustředění (<i lang='pli' translate='no'>sammá samádhi</i>). Toto, mniši, je střední stezka, kterou Tathágata odhalil.“ A Buddha dále pokračoval:</p>
<p>„Nyní, mniši, toto je ušlechtilá pravda o utrpení (<i lang='pli' translate='no'>dukkha-arija-sačča</i>): Zrození je utrpení, stárnutí je utrpení, nemoc je utrpení, smrt je utrpení, být spojen s tím, co je nemilé, je utrpení, být oddělen od toho, co je milé, je utrpení, nedostat to, co si přejeme, je utrpení. Krátce, pět skupin lpění je utrpení.</p>
<p>Nyní, mniši, toto je ušlechtilá pravda o příčině utrpení (<i lang='pli' translate='no'>dukkha-samudaja-arija-sačča</i>): Je to tato žádostivost, která způsobuje znovuzrození (<i lang='pli' translate='no'>pónóbhaviká</i>), která je provázena rozkoší a vášní, a v nich tu a tam nachází potěšení. Je to žádostivost po smyslném požitku (<i lang='pli' translate='no'>kámatanhá</i>), žádostivost po existenci (<i lang='pli' translate='no'>bhavatanhá</i>) a žádostivost po neexistenci (<i lang='pli' translate='no'>vibhavatanhá</i>).</p>
<p>Nyní, mniši, toto je ušlechtilá pravda o zániku utrpení (<i lang='pli' translate='no'>dukkha-niródha-arija-sačča</i>): Je to úplné odstranění právě oné žádostivosti, její úplné vášně-prosté vymizení, její zanechání, zřeknutí se, osvobození, nepřipoutanost (nelpění).</p>
<p>Nyní, mniši, toto je ušlechtilá pravda o stezce vedoucí ke skončení utrpení (<i lang='pli' translate='no'>dukkha-niródha-gáminí-patipadá-arija-sačča</i>): Tato ušlechtilá osmidílná stezka: správné nazírání, správné rozhodování, správná mluva, správné konání, správné živobytí, správné úsilí, správná bdělá pozornost a správné soustředění.</p>
<p>1.1 »Toto je ušlechtilá pravda o utrpení.«</p>
<p>Tak, mniši, o věcech dříve neslýchaných se mi otevřel zrak, získal jsem vědění, moudrost, vhled a světlo.</p>
<p>1.2 »Tato ušlechtilá pravda o utrpení má být pochopena.«</p>
<p>Tak, mniši, o věcech dříve neslýchaných se mi otevřel zrak, získal jsem vědění, moudrost, vhled a světlo.</p>
<p>1.3 »Tato ušlechtilá pravda o utrpení byla pochopena.«</p>
<p>Tak, mniši, o věcech dříve neslýchaných se mi otevřel zrak, získal jsem vědění, moudrost, vhled a světlo.</p>
<p>2.1 »Toto je ušlechtilá pravda o vzniku utrpení.«</p>
<p>Tak, mniši, o věcech dříve neslýchaných se mi otevřel zrak, získal jsem vědění, moudrost, vhled a světlo.</p>
<p>2.2 »Vzniklé utrpení má být odstraněno.«</p>
<p>Tak, mniši, o věcech dříve neslýchaných se mi otevřel zrak, získal jsem vědění, moudrost, vhled a světlo.</p>
<p>2.3 »Vzniklé utrpení bylo odstraněno.«</p>
<p>Tak, mniši, o věcech dříve neslýchaných se mi otevřel zrak, získal jsem vědění, moudrost, vhled a světlo.</p>
<p>3.1 »Toto je ušlechtilá pravda o zániku utrpení.«</p>
<p>Tak, mniši, o věcech dříve neslýchaných se mi otevřel zrak, získal jsem vědění, moudrost, vhled a světlo.</p>
<p>3.2 »Tato ušlechtilá pravda o zániku utrpení má být uskutečněna.«</p>
<p>Tak, mniši, o věcech dříve neslýchaných se mi otevřel zrak, získal jsem vědění, moudrost, vhled a světlo.</p>
<p>3.3 »Tato ušlechtilá pravda o zániku utrpení byla uskutečněna.«</p>
<p>Tak, mniši, o věcech dříve neslýchaných se mi otevřel zrak, získal jsem vědění, moudrost, vhled a světlo.</p>
<p>4.1 »Toto je ušlechtilá pravda o stezce vedoucí k zániku utrpení.«</p>
<p>Tak, mniši, o věcech dříve neslýchaných se mi otevřel zrak, získal jsem vědění, moudrost, vhled a světlo.</p>
<p>4.2 »Tato ušlechtilá pravda o stezce vedoucí k zániku utrpení má být pěstována.«</p>
<p>Tak, mniši, o věcech dříve neslýchaných se mi otevřel zrak, získal jsem vědění, moudrost, vhled a světlo.</p>
<p>4.3 »Tato ušlechtilá pravda o stezce vedoucí k zániku utrpení byla pěstována.«</p>
<p>Tak, mniši, o věcech dříve neslýchaných se mi otevřel zrak, získal jsem vědění, moudrost, vhled a světlo.</p>
<p>Dokud mi, mniši, absolutní, pravdivé, intuitivní poznání těchto čtyř ušlechtilých pravd ze tří hledisek a dvanácti způsobů nebylo dokonale jasné, dotud jsem v tomto světě s bohy, Máry a Brahmy a mezi zástupy asketů a kněží, bohů a lidí nestvrdil, že jsem dosáhl nesrovnatelného nejvyššího osvícení (<i lang='pli' translate='no'>anuttara sammásambódhi</i>).</p>
<p>Když mi absolutní, pravdivé, intuitivní poznání těchto čtyř ušlechtilých pravd ze tří hledisek a dvanácti způsobů bylo dokonale jasné, teprve potom jsem v tomto světě s bohy, Máry a Brahmy a mezi zástupy asketů a kněží, bohů a lidí stvrdil, že jsem dosáhl nesrovnatelného nejvyššího osvícení. A vzniklo mi poznání a vhled (<i lang='pli' translate='no'>ňánadassana</i>): »Nezvratné je osvobození mé mysli, toto je moje poslední zrození a nyní už nebude žádná další existence.«“ Tak Vznešený rozmlouval a mniši, potěšeni, souhlasili se slovy Vznešeného.</p>
<p>Ještě za výkladu učení dosáhl ctihodný Kóndaňňa toho, že jeho duchovní zrak (<i lang='pli' translate='no'>dhammačakkhu</i>) se očistil od prachu a nečistot a on pochopil, že »cokoliv podléhá vzniku, vše to podléhá zániku«. …</p>
<p>Zářící světlo, překračující zářivost bohů, se objevilo na světě. Tehdy Vznešený řekl: „Kóndaňňa, přátelé, vskutku pochopil! Kóndaňňa, přátelé, opravdu pochopil!“ Proto ctihodný Kóndaňňa dostal jméno Aňňáta Kóndaňňa.</p>
<footer>
<p>Přeložil <span class='author'>Josef Marx</span></p>
<p>(C) Přátelé Dhammy: http://dhamma.wz.cz/textarchive.htm</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
