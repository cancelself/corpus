<!DOCTYPE html>
<html>
<head>
<meta charset='UTF-8'>
<meta name='author' content='Bhikkhu Gavésakó, Štěpán Chromovský'>
<title></title>
</head>
<body>
<article id='sn12.55' lang='cs'>
<header>
<ul>
<li class='division' lang='pli' translate='no'>Saṁyutta Nikāya</li>
</ul>
<h1>12.55. Velký strom 1</h1>
</header>
<p>V Sávatthí...</p>
<p>„U toho, mniši, kdo pozoruje vnady na věcech souvisejících s uchopováním, vzrůstá toužení.</p>
<p>S toužením jako svou podmínkou je tu uchopování.</p>
<p>S uchopováním jako svou podmínkou, bytí.</p>
<p>S bytím jako svou podmínkou, zrození.</p>
<p>Se zrozením jako svou podmínkou vyvstává stárnutí a smrt, trápení, naříkání, bolest, žal a zoufalství.</p>
<p>Takový je vznik celého tohoto množství strasti.</p>
<p>Jako kdyby tu byl, mniši, velký strom, jehož kořeny, jdoucí dolů a do stran, mu přivádějí nahoru živiny—s takovouto výživou, mniši, s takovouto potravou by onen velký strom stál dlouhou, předlouhou dobu.</p>
<p>Právě tak, mniši, u toho kdo pozoruje vnady na věcech souvisejících s uchopováním, vzrůstá toužení.</p>
<p>S toužením jako svou podmínkou je tu uchopování.</p>
<p>S uchopováním jako svou podmínkou, bytí.</p>
<p>S bytím jako svou podmínkou, zrození.</p>
<p>Se zrozením jako svou podmínkou vyvstává stárnutí a smrt, trápení, naříkání, bolest, žal a zoufalství.</p>
<p>Takový je vznik celého tohoto množství strasti.</p>
<p>U toho, mniši, kdo pozoruje vady na věcech souvisejících s uchopováním, ustává toužení.</p>
<p>S ustáním toužení ustává uchopování.</p>
<p>S ustáním uchopování ustává bytí.</p>
<p>S ustáním bytí ustává zrození.</p>
<p>S ustáním zrození ustává stárnutí a smrt, trápení, naříkání, bolest, žal a zoufalství.</p>
<p>Takové je ustání celého tohoto množství strasti.</p>
<p>Jako kdyby tu byl, mniši, velký strom, a tu by přišel nějaký člověk s motykou a košem a uťal by ho u kořene. Poté by ho vyhrabal (ze země) a vytahal by všechny kořeny, i ty nejtenčí. Pak by strom rozřezal na kusy, ty by rozštípal a udělal z nich samé třísky. Ty by pak vysušil na větru a slunci, spálil by je v ohni na popel a ten by nechal roznést silným větrem nebo rychlým proudem řeky—takto by byl, mniši, onen velký strom uťat u kořene, vymýcen, zbaven možnosti existence, aby již v budoucnu nemohl vyrůst.</p>
<p>Právě tak, mniši, u toho, kdo pozoruje vady na věcech souvisejících s uchopováním, ustává toužení.</p>
<p>S ustáním toužení ustává uchopování.</p>
<p>S ustáním uchopování ustává bytí.</p>
<p>S ustáním bytí ustává zrození.</p>
<p>S ustáním zrození ustává stárnutí a smrt, trápení, naříkání, bolest, žal a zoufalství.</p>
<p>Takové je ustání celého tohoto množství strasti.“</p>
<footer>
<p>Překlad <span class='author'>Bhikkhu Gavésakó</span>, úprava a editace <span class='author'>Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: <a href='http://dhammadesana.wz.cz/'>http://dhammadesana.wz.cz/</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
