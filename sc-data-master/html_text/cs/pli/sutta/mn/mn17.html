<!DOCTYPE html>
<html>
<head>
<meta charset='UTF-8'>
<meta name='author' content='Štěpán Chromovský'>
<title></title>
</head>
<body>
<article id='mn17' lang='cs'>
<header>
<ul>
<li class='division'>Sbírka středně dlouhých rozprav</li>
</ul>
<h1>17. Lesní houština</h1>
</header>
<p><span class='evam'>Tak jsem slyšel</span>. Jednou Vznešený prodléval v Sávatthí, v Džétově háji, Anáthapindikově zahradě. Tam Vznešený oslovil mnichy: „Mnichové!“ „Pane,“ odpověděli mu mniši. Vznešený pravil: „Mniši, vyložím vám rozpravu o lesní houštině. Poslouchejte, dávejte dobrý pozor a já budu hovořit.“ „Ano, pane“, odpověděli mniši. Vznešený pravil:</p>
<p>(1) „Zde, mniši, mnich (<i lang='pli' translate='no'>bhikkhu</i>) prodlévá [žije] v závislosti (<i lang='pli' translate='no'>upanissája</i>) na nějaké lesní houštině (<i lang='pli' translate='no'>vanapattha</i>). Zatímco zde takto prodlévá, jeho neustavené uvědomění (<i lang='pli' translate='no'>anupatthitá sati</i>) se nestává ustaveným, jeho nesoustředěná mysl (<i lang='pli' translate='no'>asamáhita čitta</i>) se nestává soustředěnou, jeho neodstraněné zákaly (<i lang='pli' translate='no'>aparikkhíná ásavá</i>) nedocházejí odstranění, jeho nedosažené nepřekonatelné vyproštění z jha [strasti] není dosahováno a rovněž životní potřeby toho, kdo odešel do bezdomoví—roucho, almužní jídlo, přístřeší a léky pro případ nemoci—jsou pro něj těžce dostupné.</p>
<p>Tento mnich by měl uvažovat takto: ‚Prodlévám v závislosti na této lesní houštině. Zatímco zde takto prodlévám, mé neustavené uvědomění se nestává ustaveným, má nesoustředěná mysl se nestává soustředěnou, mé neodstraněné zákaly nedocházejí odstranění, mé nedosažené nepřekonatelné vyproštění z jha [strasti] není dosahováno a rovněž životní potřeby toho, kdo odešel do bezdomoví—roucho, almužní jídlo, přístřeší a léky pro případ nemoci—jsou pro mě těžce dostupné.‘</p>
<p>Tento mnich by měl odejít z této lesní houštiny ještě tentýž den či noc a neměl by zde dále prodlévat.</p>
<p>(2) Zde, mniši, mnich prodlévá v závislosti na nějaké lesní houštině. Zatímco zde takto prodlévá, jeho neustavené uvědomění se nestává ustaveným, jeho nesoustředěná mysl se nestává soustředěnou, jeho neodstraněné zákaly nedocházejí odstranění, jeho nedosažené nepřekonatelné vyproštění z jha [strasti] není dosahováno, avšak životní potřeby toho, kdo odešel do bezdomoví—roucho, almužní jídlo, přístřeší a léky pro případ nemoci—jsou pro něj lehce dostupné.</p>
<p>Tento mnich by měl uvažovat takto: ‚Prodlévám v závislosti na této lesní houštině. Zatímco zde takto prodlévám, mé neustavené uvědomění se nestává ustaveným, má nesoustředěná mysl se nestává soustředěnou, mé neodstraněné zákaly nedocházejí odstranění, mé nedosažené nepřekonatelné vyproštění z jha [strasti] není dosahováno, avšak životní potřeby toho, kdo odešel do bezdomoví—roucho, almužní jídlo, přístřeší a léky pro případ nemoci—jsou pro mě lehce dostupné. Nicméně, neodešel jsem z domova do bezdomoví kvůli rouchu, almužnímu jídlu, přístřeší a lékům pro případ nemoci. Kromě toho totiž, zatímco zde takto prodlévám, mé neustavené uvědomění se nestává ustaveným, má nesoustředěná mysl se nestává soustředěnou, mé neodstraněné zákaly nedocházejí odstranění a mé nedosažené nepřekonatelné vyproštění z jha [strasti] není dosahováno.‘</p>
<p>Když takto uvažuje, měl by tento mnich odejít z této lesní houštiny a neměl by zde dále prodlévat.</p>
<p>(3) Zde, mniši, mnich prodlévá v závislosti na nějaké lesní houštině. Zatímco zde takto prodlévá, jeho neustavené uvědomění se stává ustaveným (<i lang='pli' translate='no'>upattháti</i>), jeho nesoustředěná mysl se stává soustředěnou (<i lang='pli' translate='no'>samádhijati</i>), jeho neodstraněné zákaly docházejí odstranění (<i lang='pli' translate='no'>parikkhajam</i>), jeho nedosažené nepřekonatelné vyproštění z jha [strasti] je dosahováno (<i lang='pli' translate='no'>anupápunáti</i>), avšak životní potřeby toho, kdo odešel do bezdomoví—roucho, almužní jídlo, přístřeší a léky pro případ nemoci—jsou pro něj těžce dostupné.</p>
<p>Tento mnich by měl uvažovat takto: ‚Prodlévám v závislosti na této lesní houštině. Zatímco zde takto prodlévám, mé neustavené uvědomění se stává ustaveným, má nesoustředěná mysl se stává soustředěnou, mé neodstraněné zákaly docházejí odstranění, mé nedosažené nepřekonatelné vyproštění z jha [strasti] je dosahováno, avšak životní potřeby toho, kdo odešel do bezdomoví—roucho, almužní jídlo, přístřeší a léky pro případ nemoci—jsou pro mě těžce dostupné. Nicméně, neodešel jsem z domova do bezdomoví kvůli rouchu, almužnímu jídlu, přístřeší a lékům pro případ nemoci. Kromě toho totiž, zatímco zde takto prodlévám, mé neustavené uvědomění se stává ustaveným, má nesoustředěná mysl se stává soustředěnou, mé neodstraněné zákaly docházejí odstranění a mé nedosažené nepřekonatelné vyproštění z jha [strasti] je dosahováno.‘</p>
<p>Když takto uvažuje, měl by tento mnich nadále prodlévat v této lesní houštině a neměl by z ní odcházet.</p>
<p>(4) Zde, mniši, mnich prodlévá v závislosti na nějaké lesní houštině. Zatímco zde takto prodlévá, jeho neustavené uvědomění se stává ustaveným, jeho nesoustředěná mysl se stává soustředěnou, jeho neodstraněné zákaly docházejí odstranění, jeho nedosažené nepřekonatelné vyproštění z jha [strasti] je dosahováno a rovněž životní potřeby toho, kdo odešel do bezdomoví—roucho, almužní jídlo, přístřeší a léky pro případ nemoci—jsou pro něj lehce dostupné.</p>
<p>Tento mnich by měl uvažovat takto: ‚Prodlévám v závislosti na této lesní houštině. Zatímco zde takto prodlévám, mé neustavené uvědomění se stává ustaveným, má nesoustředěná mysl se stává soustředěnou, mé neodstraněné zákaly docházejí odstranění, mé nedosažené nepřekonatelné vyproštění z jha [strasti] je dosahováno a rovněž životní potřeby toho, kdo odešel do bezdomoví—roucho, almužní jídlo, přístřeší a léky pro případ nemoci—jsou pro mě lehce dostupné.‘</p>
<p>Tento mnich by měl nadále prodlévat v této lesní houštině tak dlouho, dokud bude trvat jeho život a neměl by z ní odcházet.</p>
<p>(5)–(8) Zde, mniši, mnich prodlévá v závislosti na nějaké vesnici (<i lang='pli' translate='no'>gáma</i>) … jako (1)–(4)</p>
<p>(9)–(12) Zde, mniši, mnich prodlévá v závislosti na nějakém sídlišti (<i lang='pli' translate='no'>nigama</i>)… jako (1)–(4)</p>
<p>(13)–(16) Zde, mniši, mnich prodlévá v závislosti na nějakém městě (<i lang='pli' translate='no'>nágára</i>)… jako (1)–(4)</p>
<p>(17)–(20) Zde, mniši, mnich prodlévá v závislosti na nějakém kraji [zemi] (<i lang='pli' translate='no'>džanapada</i>) … jako (1)–(4)</p>
<p>(21) Zde, mniši, mnich prodlévá v závislosti na nějakém jedinci (<i lang='pli' translate='no'>puggala</i>) … jako (1)</p>
<p>Tento mnich by měl odejít od tohoto jedince, aniž by od něj dostal svolení a neměl by ho nadále následovat.</p>
<p>(22) Zde, mniši, mnich prodlévá v závislosti na nějakém jedinci … jako (2)</p>
<p>Když takto uvažuje, měl by tento mnich odejít od tohoto jedince poté, co od něj dostal svolení a neměl by ho nadále následovat.</p>
<p>(23) Zde, mniši, mnich prodlévá v závislosti na nějakém jedinci … jako (3)</p>
<p>Když takto uvažuje, měl by tento mnich nadále následovat tohoto jedince a neměl by od něj odcházet.</p>
<p>(24) Zde, mniši, mnich prodlévá v závislosti na nějakém jedinci … jako (4)</p>
<p>Tento mnich by měl nadále následovat tohoto jedince tak dlouho, dokud bude trvat jeho život a neměl by od něj odcházet i kdyby mu bylo řečeno aby odešel.“</p>
<p>Tak pravil Vznešený. Spokojení mniši se zaradovali ze slov Vznešeného.</p>
<footer>
<p>Překlad <span class='author'>Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: http://dhammadesana.wz.cz/</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
