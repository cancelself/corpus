<!DOCTYPE html>
<html>
<head>
<meta charset='UTF-8'>
<meta name='author' content='Štěpán Chromovský'>
<title></title>
</head>
<body>
<article id='mn44' lang='cs'>
<header>
<ul>
<li class='division'>Sbírka středně dlouhých rozprav</li>
</ul>
<h1>44. Kratší série otázek a odpovědí</h1>
</header>
<h2>Úvod</h2>
<p><span class='evam'>Tak jsem slyšel</span>. Jednou Vznešený prodléval v Rádžagaze, v Bambusovém háji, u Veverčího krmítka. Tehdy laik (<i lang='pli' translate='no'>upásako</i>) Visákho přistoupil k mnišce (<i lang='pli' translate='no'>bhikkhuní</i>) jménem Dhammadinná, poklonil se jí, usedl stranou a otázal se jí:</p>
<h2>Osobnost (<i lang='pli' translate='no'>Sakkájo</i>)</h2>
<p>„Paní, říká se: ‚osobnost, osobnost‘ (<i lang='pli' translate='no'>sakkájo</i>). Co je však Vznešeným nazýváno osobností?“</p>
<p>„Příteli (<i lang='pli' translate='no'>ávuso</i>) Visákho, těchto pět skupin ulpívání (<i lang='pli' translate='no'>paňča upádánakkhandhá</i>) je Vznešeným nazýváno osobností, totiž (1) tělesná hmota jakožto skupina ulpívání (<i lang='pli' translate='no'>rúpupádánakkhandho</i>), (2) pociťování jakožto skupina ulpívání (<i lang='pli' translate='no'>védanupádánakkhandho</i>), (3) vnímání jakožto skupina ulpívání (<i lang='pli' translate='no'>saňňupádánakkhandho</i>), (4) formace jakožto skupina ulpívání (<i lang='pli' translate='no'>sankhárupádánakkhandho</i>), (5) vědomí jakožto skupina ulpívání (<i lang='pli' translate='no'>viňňánupádánakkhandho</i>).</p>
<p>Těchto pět skupin ulpívání je Vznešeným nazýváno osobností.“</p>
<p>„Dobře, paní,“ řekl potěšený laik Visákho a zaradoval se ze slov mnišky jménem Dhammadinná, načež jí položil další otázku:</p>
<p>„Paní, říká se: ‚vznik osobnosti, vznik osobnosti‘ (<i lang='pli' translate='no'>sakkájasamudajo</i>). Co je však Vznešeným nazýváno vznikem osobnosti?“</p>
<p>„Příteli Visákho, je to ono toužení (<i lang='pli' translate='no'>tanhá</i>), jež vede k opětovnému bytí (<i lang='pli' translate='no'>ponobbhaviká</i>), které ve spojení s rozkoší a vášní nachází potěšení zde či jinde (<i lang='pli' translate='no'>nandírágasahagatá tatratatrábhinandiní</i>), totiž toužení po smyslných požitcích (<i lang='pli' translate='no'>kámatanhá</i>), toužení po bytí [existenci] (<i lang='pli' translate='no'>bhavatanhá</i>) a toužení po nebytí [neexistenci] (<i lang='pli' translate='no'>vibhavatanhá</i>).</p>
<p>Toto je Vznešeným nazýváno vznikem osobnosti.“</p>
<p>„Paní, říká se: ‚zánik osobnosti, zánik osobnosti‘ (<i lang='pli' translate='no'>sakkájaniródho</i>). Co je však Vznešeným nazýváno zánikem osobnosti?“</p>
<p>„Příteli Visákho, je to bezezbytkové vymizení a ustání právě tohoto toužení (<i lang='pli' translate='no'>tanhája asésaviráganirodho</i>), jeho opuštění (<i lang='pli' translate='no'>čága</i>), zanechání (<i lang='pli' translate='no'>patinissagga</i>), osvobození se od něj (<i lang='pli' translate='no'>mutti</i>) a neulpívání na něm (<i lang='pli' translate='no'>análaja</i>).</p>
<p>Toto je Vznešeným nazýváno zánikem osobnosti.“</p>
<p>„Paní, říká se: ‚cesta vedoucí k zániku osobnosti, cesta vedoucí k zániku osobnosti‘ (<i lang='pli' translate='no'>sakkájanirodhagáminí patipadá</i>). Co je však Vznešeným nazýváno cestou vedoucí k zániku osobnosti?“</p>
<p>„Příteli Visákho, je to právě tato Ušlechtilá osmičlenná stezka (<i lang='pli' translate='no'>arijo atthangiko maggo</i>): (1) správný názor (<i lang='pli' translate='no'>sammá-ditthi</i>), (2) správné rozmýšlení [záměr] (<i lang='pli' translate='no'>sammá-sankappo</i>), (3) správná řeč (<i lang='pli' translate='no'>sammá-váčá</i>), (4) správné jednání (<i lang='pli' translate='no'>sammá-kammanto</i>), (5) správné živobytí (<i lang='pli' translate='no'>sammá-ádžívo</i>), (6) správné úsilí (<i lang='pli' translate='no'>sammá-vájámo</i>), (7) správné uvědomění (<i lang='pli' translate='no'>sammá-sati</i>), (8) správné soustředění (<i lang='pli' translate='no'>sammá-samádhi</i>).“</p>
<p>„Paní, je toto ulpívání (<i lang='pli' translate='no'>upádánam</i>) to samé co těchto pět skupin ulpívání (<i lang='pli' translate='no'>paňčupádánakkhandhá</i>) nebo je toto ulpívání něco jiného než těchto pět skupin ulpívání?“</p>
<p>„Příteli Visákho, toto ulpívání není ani to samé co těchto pět skupin ulpívání, ani to není něco jiného než těchto pět skupin ulpívání. Je to touha a vášeň (<i lang='pli' translate='no'>čhanda-rágo</i>) vůči pěti skupinám ulpívání, co je zde ulpíváním.“</p>
<h2>Osobnostní názor (<i lang='pli' translate='no'>Sakkájaditthi</i>)</h2>
<p>„Paní, jak je zde osobnostní názor?“</p>
<p>„Zde, příteli Visákho, nepoučený obyčejný člověk (<i lang='pli' translate='no'>assutavá puthudždžano</i>), který si nehledí ušlechtilých (<i lang='pli' translate='no'>arijánam adassáví</i>), je neznalý (<i lang='pli' translate='no'>akovido</i>) a neukázněný (<i lang='pli' translate='no'>aviníto</i>) v Učení ušlechtilých (<i lang='pli' translate='no'>arijadhamme</i>), který si nehledí dobrých lidí, je neznalý a neukázněný v Učení dobrých lidí (<i lang='pli' translate='no'>sappurisadhamme</i>),</p>
<p>(1) nahlíží (<i lang='pli' translate='no'>samanupassati</i>) tělesnou hmotu jako své já (<i lang='pli' translate='no'>rúpam attato</i>), nebo já jako obdařené tělesnou hmotou (<i lang='pli' translate='no'>rúpavantam vá attánam</i>), nebo tělesnou hmotu jako obsaženou v já (<i lang='pli' translate='no'>attani vá rúpam</i>), nebo já jako obsažené v tělesné hmotě (<i lang='pli' translate='no'>rúpasmim vá attánam</i>).</p>
<p>(2) Nahlíží pociťování (<i lang='pli' translate='no'>védaná</i>) jako své já, nebo já jako obdařené pociťováním, nebo pociťování jako obsažené v já, nebo já jako obsažené v pociťování.</p>
<p>(3) Nahlíží vnímání (<i lang='pli' translate='no'>saňňá</i>) jako své já, nebo já jako obdařené vnímáním, nebo vnímání jako obsažené v já, nebo já jako obsažené ve vnímání.</p>
<p>(4) Nahlíží formace (<i lang='pli' translate='no'>sankhárá</i>) jako své já, nebo já jako obdařené formacemi, nebo formace jako obsažené v já, nebo já jako obsažené ve formacích.</p>
<p>(5) Nahlíží vědomí (<i lang='pli' translate='no'>viňňánam</i>) jako své já, nebo já jako obdařené vědomím, nebo vědomí jako obsažené v já, nebo já jako obsažené ve vědomí.</p>
<p>Takto je zde osobnostní názor.“</p>
<p>„Paní, jak zde není osobnostní názor?“</p>
<p>„Zde, příteli Visákho, poučený ušlechtilý žák (<i lang='pli' translate='no'>sutavá arijasávako</i>), který si hledí ušlechtilých (<i lang='pli' translate='no'>arijánam dassáví</i>), je znalý (<i lang='pli' translate='no'>kovido</i>) a ukázněný (<i lang='pli' translate='no'>suviníto</i>) v Učení ušlechtilých (<i lang='pli' translate='no'>arijadhamme</i>), který si hledí dobrých lidí, je znalý a ukázněný v Učení dobrých lidí (<i lang='pli' translate='no'>sappurisadhamme</i>),</p>
<p>(1) nenahlíží tělesnou hmotu (<i lang='pli' translate='no'>rúpam</i>) jako své já, nebo já jako obdařené tělesnou hmotou, nebo tělesnou hmotu jako obsaženou v já, nebo já jako obsažené v tělesné hmotě.</p>
<p>(2) Nenahlíží pociťování (<i lang='pli' translate='no'>védaná</i>) jako své já, nebo já jako obdařené pociťováním, nebo pociťování jako obsažené v já, nebo já jako obsažené v pociťování.</p>
<p>(3) Nenahlíží vnímání (<i lang='pli' translate='no'>saňňá</i>) jako své já, nebo já jako obdařené vnímáním, nebo vnímání jako obsažené v já, nebo já jako obsažené ve vnímání.</p>
<p>(4) Nenahlíží formace (<i lang='pli' translate='no'>sankhárá</i>) jako své já, nebo já jako obdařené formacemi, nebo formace jako obsažené v já, nebo já jako obsažené ve formacích.</p>
<p>(5) Nenahlíží vědomí (<i lang='pli' translate='no'>viňňánam</i>) jako své já, nebo já jako obdařené vědomím, nebo vědomí jako obsažené v já, nebo já jako obsažené ve vědomí.</p>
<p>Takto zde není osobnostní názor.“</p>
<h2>Ušlechtilá osmičlenná stezka (<i lang='pli' translate='no'>Arijo atthangiko maggo</i>)</h2>
<p>„Paní, co je Ušlechtilá osmičlenná stezka?“</p>
<p>„Příteli Visákho, je to právě tato Ušlechtilá osmičlenná stezka (<i lang='pli' translate='no'>arijo atthangiko maggo</i>): (1) správný názor (<i lang='pli' translate='no'>sammá-ditthi</i>), (2) správné rozmýšlení [záměr] (<i lang='pli' translate='no'>sammá-sankappo</i>), (3) správná řeč (<i lang='pli' translate='no'>sammá-váčá</i>), (4) správné jednání (<i lang='pli' translate='no'>sammá-kammanto</i>), (5) správné živobytí (<i lang='pli' translate='no'>sammá-ádžívo</i>), (6) správné úsilí (<i lang='pli' translate='no'>sammá-vájámo</i>), (7) správné uvědomění (<i lang='pli' translate='no'>sammá-sati</i>), (8) správné soustředění (<i lang='pli' translate='no'>sammá-samádhi</i>).“</p>
<p>„Paní, je Ušlechtilá osmičlenná stezka zformovaná (<i lang='pli' translate='no'>sankhato</i>) nebo nezformovaná (<i lang='pli' translate='no'>asankhato</i>)?“</p>
<p>„Příteli Visákho, Ušlechtilá osmičlenná stezka je zformovaná.“</p>
<p>„Paní, jsou tři skupiny (<i lang='pli' translate='no'>tajo khandhá</i>) obsažené v Ušlechtilé osmičlenné stezce nebo je Ušlechtilá osmičlenná stezka obsažená ve třech skupinách?“</p>
<p>„Příteli Visákho, tři skupiny nejsou obsažené v Ušlechtilé osmičlenné stezce, ale Ušlechtilá osmičlenná stezka je obsažená ve třech skupinách.</p>
<p>Správná řeč (<i lang='pli' translate='no'>sammá-váčá</i>), správné jednání (<i lang='pli' translate='no'>sammá-kammanto</i>) a správné živobytí (<i lang='pli' translate='no'>sammá-ádžívo</i>)—tyto věci jsou obsažené ve skupině ctnosti (<i lang='pli' translate='no'>sílakkhandhe</i>).</p>
<p>Správné úsilí (<i lang='pli' translate='no'>sammá-vájámo</i>), správné uvědomění (<i lang='pli' translate='no'>sammá-sati</i>) a správné soustředění (<i lang='pli' translate='no'>sammá-samádhi</i>)—tyto věci jsou obsažené ve skupině soustředění (<i lang='pli' translate='no'>samádhikkhandhe</i>).</p>
<p>Správný názor (<i lang='pli' translate='no'>sammá-ditthi</i>) a správné rozmýšlení [záměr] (<i lang='pli' translate='no'>sammá-sankappo</i>)—tyto věci jsou obsažené ve skupině moudrosti (<i lang='pli' translate='no'>paňňákkhandhe</i>).“</p>
<h2>Soustředění (<i lang='pli' translate='no'>Samádhi</i>)</h2>
<p>„Paní, co je to soustředění (<i lang='pli' translate='no'>samádhi</i>)? Jaké věci jsou znakem soustředění (<i lang='pli' translate='no'>samádhinimittá</i>)? Jaké věci jsou potřebou soustředění (<i lang='pli' translate='no'>samádhiparikkhárá</i>)? Co je to rozvíjení soustředění (<i lang='pli' translate='no'>samádhibhávaná</i>)?“</p>
<p>„Příteli Visákho, sjednocení mysli (<i lang='pli' translate='no'>čitassa ékaggatá</i>) je soustředění. Čtyři ustavení uvědomění (<i lang='pli' translate='no'>čattáro satipattháná</i>) jsou znakem soustředění. Čtyři správná snažení (<i lang='pli' translate='no'>čattáro sammappadháná</i>) jsou potřebou soustředění. Praktikování (<i lang='pli' translate='no'>ásevaná</i>), rozvíjení (<i lang='pli' translate='no'>bhávaná</i>) a časté provádění (<i lang='pli' translate='no'>bahulíkammam</i>) právě těchto věcí—to je rozvíjení soustředění.“</p>
<h2>Formace (<i lang='pli' translate='no'>Sankhárá</i>)</h2>
<p>„Paní, co jsou to formace (<i lang='pli' translate='no'>sankhárá</i>)?“</p>
<p>„Příteli Visákho, jsou tyto trojí formace: formace těla (<i lang='pli' translate='no'>kájasankháro</i>), formace řeči (<i lang='pli' translate='no'>váčísankháro</i>) a formace mysli (<i lang='pli' translate='no'>čittasankháro</i>).“</p>
<p>„Paní, co jsou formace těla? Co jsou formace řeči? Co jsou formace mysli?“</p>
<p>„Příteli Visákho, nadechování a vydechování (<i lang='pli' translate='no'>assásapassásá</i>) jsou formace těla. Myšlení a rozvažování (<i lang='pli' translate='no'>vitakka-vičárá</i>) jsou formace řeči. Vnímání a pociťování (<i lang='pli' translate='no'>saňňá védaná</i>) jsou formace mysli.“</p>
<p>„Paní, proč jsou nadechování a vydechování formace těla? Proč jsou myšlení a rozvažování formace řeči? Proč jsou vnímání a pociťování formace mysli?“</p>
<p>„Příteli Visákho, nadechování a vydechování je tělesné povahy (<i lang='pli' translate='no'>kájiká</i>), tyto věci jsou spjaté s tělem (<i lang='pli' translate='no'>kájappatibaddhá</i>), proto jsou nadechování a vydechování formace těla.</p>
<p>Nejprve člověk myslí a rozvažuje (<i lang='pli' translate='no'>vitakketvá vičáretvá</i>), a pak teprve propukne v řeč (<i lang='pli' translate='no'>paččhá váčam bhindati</i>), proto jsou myšlení a rozvažování formace řeči.</p>
<p>Vnímání a pociťování je mentální povahy (<i lang='pli' translate='no'>čétasiká</i>), tyto věci jsou spjaté s myslí (<i lang='pli' translate='no'>čittappatibaddhá</i>), proto jsou vnímání a pociťování formace mysli.“</p>
<h2>Dosažení ustání vnímání a pociťování (<i lang='pli' translate='no'>Saňňávédajitaniródha-samápatti</i>)</h2>
<p>„Paní, jak je zde [stav] dosažení ustání vnímání a pociťování (<i lang='pli' translate='no'>saňňávédajitanirodha-samápatti</i>)?“</p>
<p>„Příteli Visákho, když mnich dosahuje stavu ustání vnímání a pociťování, nemyslí si: ‚dosáhnu stavu ustání vnímání a pociťování‘, nebo ‚dosahuji stavu ustání vnímání a pociťování‘, nebo ‚dosáhl jsem stavu ustání vnímání a pociťování‘. Jeho mysl totiž byla již dříve rozvíjena takovým způsobem, že ho to dovedlo právě do takového stavu.“</p>
<p>„Paní, když mnich dosahuje stavu ustání vnímání a pociťování, které stavy v něm ustávají [zanikají] (<i lang='pli' translate='no'>nirudždžhanti</i>) jako první: formace těla, formace řeči nebo formace mysli?“</p>
<p>„Příteli Visákho, když mnich dosahuje stavu ustání vnímání a pociťování, nejprve v něm ustávají [zanikají] formace řeči, pak formace těla a pak formace mysli.“</p>
<p>„Paní, jak je zde vynoření (<i lang='pli' translate='no'>vutthánam</i>) ze stavu dosažení ustání vnímání a pociťování?“</p>
<p>„Příteli Visákho, když se mnich vynořuje ze stavu dosažení ustání vnímání a pociťování, nemyslí si: ‚vynořím se ze stavu dosažení ustání vnímání a pociťování‘, nebo ‚vynořuji se ze stavu dosažení ustání vnímání a pociťování‘, nebo ‚vynořil jsem se ze stavu dosažení ustání vnímání a pociťování‘. Jeho mysl totiž byla již dříve rozvíjena takovým způsobem, že ho to dovedlo právě do takového stavu.“</p>
<p>„Paní, když se mnich vynořuje ze stavu dosažení ustání vnímání a pociťování, které stavy v něm vyvstávají [vznikají] (<i lang='pli' translate='no'>uppadždžanti</i>) jako první: formace těla, formace řeči nebo formace mysli?“</p>
<p>„Příteli Visákho, když se mnich vynořuje ze stavu dosažení ustání vnímání a pociťování, nejprve v něm vyvstávají [vznikají] formace mysli, pak formace těla a pak formace řeči.“</p>
<p>„Paní, když se mnich vynořil ze stavu dosažení ustání vnímání a pociťování, jaké [smyslové] doteky se ho dotýkají (<i lang='pli' translate='no'>phassá phusanti</i>)?“</p>
<p>„Příteli Visákho, když se mnich vynořil ze stavu dosažení ustání vnímání a pociťování, dotýkají se ho tři doteky: dotek prázdnoty (<i lang='pli' translate='no'>suňňato phasso</i>), dotek bezznakovosti (<i lang='pli' translate='no'>animitto phasso</i>) a dotek bezžádostivosti (<i lang='pli' translate='no'>appanihito phasso</i>).“</p>
<p>„Paní, když se mnich vynořil ze stavu dosažení ustání vnímání a pociťování, k čemu se kloní (<i lang='pli' translate='no'>ninnam</i>) jeho mysl, k čemu lne (<i lang='pli' translate='no'>ponam</i>), k čemu se upíná (<i lang='pli' translate='no'>pabbháram</i>)?“</p>
<p>„Příteli Visákho, když se mnich vynořil ze stavu dosažení ustání vnímání a pociťování, jeho mysl se kloní k odloučení (<i lang='pli' translate='no'>vivéka</i>), lne k odloučení a upíná se k odloučení.“</p>
<h2>Pociťování (<i lang='pli' translate='no'>Védaná</i>)</h2>
<p>„Paní, co je to pociťování?“</p>
<p>„Příteli Visákho, jsou tři druhy pocitů: příjemný pocit (<i lang='pli' translate='no'>sukhá védaná</i>), nepříjemný pocit (<i lang='pli' translate='no'>dukkhá védaná</i>) a ani-příjemný-ani-nepříjemný pocit (<i lang='pli' translate='no'>adukkhamasukhá védaná</i>).“</p>
<p>„Paní, co je příjemný pocit? Co je nepříjemný pocit? Co je ani-příjemný-ani-nepříjemný pocit?“</p>
<p>„Příteli Visákho, cokoliv je tělesně nebo mentálně pociťováno jako příjemné (<i lang='pli' translate='no'>sukham</i>) a potěšující (<i lang='pli' translate='no'>sátam</i>)—to je příjemný pocit.</p>
<p>Cokoliv je tělesně nebo mentálně pociťováno jako nepříjemné (<i lang='pli' translate='no'>dukkham</i>) a nepotěšující (<i lang='pli' translate='no'>asátam</i>)—to je nepříjemný pocit.</p>
<p>Cokoliv je tělesně nebo mentálně pociťováno jako ani-potěšující-ani-nepotěšující (<i lang='pli' translate='no'>néva sátam násátam</i>)—to je ani-příjemný-ani-nepříjemný pocit.“</p>
<p>„Paní, co je příjemné a co je nepříjemné u příjemného pocitu? Co je nepříjemné a co je příjemné u nepříjemného pocitu? Co je příjemné a co je nepříjemné u ani-příjemného-ani-nepříjemného pocitu?“</p>
<p>„Příteli Visákho, příjemný pocit je příjemný když trvá (<i lang='pli' translate='no'>thiti</i>) a nepříjemný když se mění (<i lang='pli' translate='no'>viparináma</i>). Nepříjemný pocit je nepříjemný když trvá a příjemný když se mění. Ani-příjemný-ani-nepříjemný pocit je příjemný, je-li při něm poznání [je-li poznán] (<i lang='pli' translate='no'>ňána</i>) a nepříjemný, není-li při něm není poznání [není-li poznán] (<i lang='pli' translate='no'>aňňána</i>).“</p>
<h2>Sklony (<i lang='pli' translate='no'>Anusajo</i>)</h2>
<p>„Paní, jaké sklony (<i lang='pli' translate='no'>anusajo</i>) se uplatňují u příjemného pocitu? Jaké sklony se uplatňují u nepříjemného pocitu? Jaké sklony se uplatňují u ani-příjemného-ani-nepříjemného pocitu?“</p>
<p>„Příteli Visákho, u příjemného pocitu se uplatňují sklony k vášni (<i lang='pli' translate='no'>rágánusajo</i>). U nepříjemného pocitu se uplatňují sklony k odporu [averzi] (<i lang='pli' translate='no'>patighánusajo</i>). U ani-příjemného-ani-nepříjemného pocitu se uplatňují sklony k nevědomosti (<i lang='pli' translate='no'>avidždžánusajo</i>).“</p>
<p>„Paní, uplatňují se sklony k vášni u všech příjemných pocitů? Uplatňují se sklony k odporu [averzi] u všech nepříjemných pocitů? Uplatňují se sklony k nevědomosti u všech ani-příjemných-ani-nepříjemných pocitů?“</p>
<p>„Příteli Visákho, sklony k vášni se neuplatňují u všech příjemných pocitů. Sklony k odporu [averzi] se neuplatňují u všech nepříjemných pocitů. Sklony k nevědomosti se neuplatňují u všech ani-příjemných-ani-nepříjemných pocitů.“</p>
<p>„Paní, co by mělo být opuštěno (<i lang='pli' translate='no'>pahátabbam</i>) u příjemného pocitu? Co by mělo být opuštěno u nepříjemného pocitu? Co by mělo být opuštěno u ani-příjemného-ani-nepříjemného pocitu?“</p>
<p>„Příteli Visákho, u příjemného pocitu by měly být opuštěny sklony k vášni. U nepříjemného pocitu by měly být opuštěny sklony k odporu (<i lang='pli' translate='no'>averzi</i>). U ani-příjemného-ani-nepříjemného pocitu by měly být opuštěny sklony k nevědomosti.“</p>
<p>„Paní, měly by být sklony k vášni opuštěny u všech příjemných pocitů? Měly by být sklony k odporu [averzi] opuštěny u všech nepříjemných pocitů? Měly by být sklony k nevědomosti opuštěny u všech ani-příjemných-ani-nepříjemných pocitů?“</p>
<p>„Příteli Visákho, sklony k vášni nemají být opuštěny u všech příjemných pocitů. Sklony k odporu [averzi] nemají být opuštěny u všech nepříjemných pocitů. Sklony k nevědomosti nemají být opuštěny u všech ani-příjemných-ani-nepříjemných pocitů.</p>
<p>—Zde, příteli Visákho, mnich zcela odloučen od smyslných požitků (<i lang='pli' translate='no'>viviččéva káméhi</i>), odloučen od neprospěšných stavů (<i lang='pli' translate='no'>vivičča akusaléhi dhamméhi</i>), vstupuje a prodlévá (<i lang='pli' translate='no'>upasampadždža viharati</i>) v prvním pohroužení (<i lang='pli' translate='no'>pathamam džhánam</i>), které je doprovázeno myšlením (<i lang='pli' translate='no'>savitakkam</i>) a rozvažováním (<i lang='pli' translate='no'>savičáram</i>) a je naplněno nadšením a blahem zrozeným z odloučení (<i lang='pli' translate='no'>vivékadžam pítisukham</i>).</p>
<p>Tehdy opustil vášeň a sklony k vášni se u něj neuplatňují.</p>
<p>—Zde, příteli Visákho, mnich uvažuje takto: ‚Kdy asi vstoupím a budu prodlévat v oné oblasti, do které vstupují a ve které prodlévají ušlechtilí (<i lang='pli' translate='no'>arijá</i>)?‘ V tom, kdo se takto zaměstnává a takto dychtí (<i lang='pli' translate='no'>piham</i>) po nepřekonatelném osvobození (<i lang='pli' translate='no'>anuttarésu vimokkhésu</i>), vzniká s touto dychtivostí jako svou podmínkou (<i lang='pli' translate='no'>piháppaččajá</i>) zármutek (<i lang='pli' translate='no'>domanassam</i>).</p>
<p>Tehdy opustil odpor [averzi] a sklony k odporu se u něj neuplatňují.</p>
<p>—Zde, příteli Visákho, mnich s opuštěním (<i lang='pli' translate='no'>paháná</i>) blaženosti (<i lang='pli' translate='no'>sukhassa</i>) i strasti (<i lang='pli' translate='no'>dukkhassa</i>), s ukončením (<i lang='pli' translate='no'>atthangamá</i>) dřívější (<i lang='pli' translate='no'>pubbéva</i>) radosti i zármutku (<i lang='pli' translate='no'>somanassadomanassánam</i>), vstupuje a prodlévá ve čtvrtém pohroužení (<i lang='pli' translate='no'>čatuttham džhánam</i>), které je ani-příjemné-ani-nepříjemné (<i lang='pli' translate='no'>adukkhamasukham</i>), a je očištěnou vyrovnaností a uvědoměním (<i lang='pli' translate='no'>upekkhásatipárisuddhim</i>).</p>
<p>Tehdy opustil nevědomost a sklony k nevědomosti se u něj neuplatňují.“</p>
<h2>Protiklady (<i lang='pli' translate='no'>Patibhágo</i>)</h2>
<p>„Paní, co je protikladem [druhou stranou] příjemného pociťování?“</p>
<p>„Příteli Visákho, protikladem příjemného pociťování je nepříjemné pociťování.“</p>
<p>„Paní, co je protikladem nepříjemného pociťování?“</p>
<p>„Příteli Visákho, protikladem nepříjemného pociťování je příjemné pociťování.“</p>
<p>„Paní, co je protikladem ani-příjemného-ani-nepříjemného pociťování?“</p>
<p>„Příteli Visákho, protikladem ani-příjemného-ani-nepříjemného pociťování je nevědomost (<i lang='pli' translate='no'>avidždžá</i>).“</p>
<p>„Paní, co je protikladem nevědomosti?“</p>
<p>„Příteli Visákho, protikladem nevědomosti je vědění (<i lang='pli' translate='no'>vidždžá</i>).“</p>
<p>„Paní, co je protikladem vědění?“</p>
<p>„Příteli Visákho, protikladem vědění je osvobození (<i lang='pli' translate='no'>vimutti</i>).“</p>
<p>„Paní, co je protikladem osvobození?“</p>
<p>„Příteli Visákho, protikladem osvobození je odpoutání (<i lang='pli' translate='no'>nibbánam</i>).“</p>
<p>„Paní, co je protikladem odpoutání?“</p>
<p>„Příteli Visákho, právě jsi překročil hranici dotazování, nedodržel jsi hranici dotazování. Neboť svatý život (<i lang='pli' translate='no'>brahmačarijam</i>) ústí v odpoutání (<i lang='pli' translate='no'>nibbánogadham</i>), vrcholí v odpoutání (<i lang='pli' translate='no'>nibbbánaparájanam</i>) a končí v odpoutání (<i lang='pli' translate='no'>nibbána parijosánam</i>). Jestli si přeješ, příteli Visákho, jdi za Vznešeným a zeptej se ho na smysl této věci. Co ti Vznešený řekne, to si dobře zapamatuj.“</p>
<h2>Závěr</h2>
<p>Potěšený laik Visákho se zaradoval ze slov mnišky Dhammadinná, vstal ze svého místa, poklonil se jí, obešel jí po pravé straně a odešel za Vznešeným. Když přistoupil k Vznešenému, poklonil se mu, usedl stranou a vyložil Vznešenému celý rozhovor, který měl s mniškou Dhammadinná. Když skončil, Vznešený ho takto oslovil:</p>
<p>„Mniška Dhammadinná je moudrá (<i lang='pli' translate='no'>panditá</i>), Visákho, mniška Dhammadinná má velkou moudrost (<i lang='pli' translate='no'>mahápaňňá</i>), Visákho. Kdyby ses mně zeptal na smysl této věci, vyložil bych ti to stejným způsobem jako ti to vyložila mniška Dhammadinná. Takový je smysl této věci a tak by sis to měl zapamatovat.“</p>
<p>Tak pravil Vznešený. Potěšený laik Visákho se zaradoval ze slov Vznešeného.</p>
<footer>
<p>Překlad <span class='author'>Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: http://dhammadesana.wz.cz/</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
