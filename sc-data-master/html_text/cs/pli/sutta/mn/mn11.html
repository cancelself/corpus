<!DOCTYPE html>
<html>
<head>
<meta charset='UTF-8'>
<meta name='author' content='Bhikkhu Gavésakó, Štěpán Chromovský'>
<title></title>
</head>
<body>
<article id='mn11' lang='cs'>
<header>
<ul>
<li class='division'>Sbírka středně dlouhých rozprav</li>
</ul>
<h1>11. Kratší rozprava o lvím řevu</h1>
</header>
<h2>Lví řev</h2>
<p><span class='evam'>Tak jsem slyšel</span>. Jednou Vznešený prodléval v Sávatthí, v Džétově háji, v Anáthapindikově zahradě.</p>
<p>Tam Vznešený oslovil mnichy: „Mnichové! … pouze zde [v tomto učení] je [ušlechtilý] asketa (<i lang='pli' translate='no'>samana</i>), pouze zde je druhý asketa, pouze zde je třetí asketa, pouze zde je čtvrtý asketa [jedinci na čtyřech stupních probuzení]. Nauky jiných jsou prosté [ušlechtilých] asketů. Takto můžete, bhikkhuové, správně nechat zaznít svůj lví řev.</p>
<p>Je možné, mniši, že se vás poutníci z jiných škol budou ptát: ‚Ale na základě čeho, ctihodní, a s jakým odůvodněním toto tvrdíte?‘ Když se vás poutníci z jiných škol budou takto ptát, mniši, můžete jim odpovědět následovně: ‚Přátelé, Vznešený, jenž ví a vidí, je zasloužilý a dokonale probuzený, nám vyložil čtyři věci, které v sobě vidíme a tudíž říkáme: ‚Pouze zde je [ušlechtilý] asketa, pouze zde je druhý asketa, pouze zde je třetí asketa, pouze zde je čtvrtý asketa. Nauky jiných jsou prosté [ušlechtilých] asketů.‘ Které čtyři věci? (1) Máme důvěru k učiteli (<i lang='pli' translate='no'>satthari pasádo</i>), (2) máme důvěru k Dhammě (<i lang='pli' translate='no'>dhamme pasádo</i>), (3) plníme řádová pravidla (<i lang='pli' translate='no'>sílésu paripúrakáritá</i>), (4) naši společníci v Dhammě (<i lang='pli' translate='no'>sahadhammiká</i>) jsou pro nás drazí (<i lang='pli' translate='no'>pijá</i>) a milí (<i lang='pli' translate='no'>manápá</i>), ať to jsou laici nebo ti, kteří odešli [do bezdomoví]. Tyto čtyři věci nám vyložil Vznešený, jenž ví a vidí, je zasloužilý a dokonale probuzený, a které když v sobě vidíme, tak toto říkáme.‘</p>
<h2>Podmínky dosažení cíle</h2>
<p>Je možné, mniši, že poutníci z jiných škol prohlásí: ‚Přátelé, my také máme důvěru k našemu učiteli, my také máme důvěru k Dhammě, k naší Dhammě, my také plníme řádová pravidla, naše řádová pravidla, a naši společníci v Dhammě jsou i pro nás drazí a milí, ať jsou to laici nebo ti, kteří odešli [do bezdomoví]. Jaká je zde, přátelé, přednost, odlišnost či rozdíl mezi vámi a námi?‘</p>
<p>Když se vás poutníci z jiných škol budou takto ptát, mniši, můžete jim odpovědět následovně: ‚Co myslíte, přátelé, je cíl jediný nebo mnohý?‘ Kdyby poutníci z jiných škol odpovídali správně, odpověděli by:</p>
<p>(1) ‚Přátelé, cíl je jediný (<i lang='pli' translate='no'>éká nitthá</i>) a ne mnohý.‘ … ‚A je tento cíl, přátelé, [dosažitelný] pro někoho, kdo je obdařen vášní… nenávistí… zaslepeností… toužením… lpěním, anebo je [dosažitelný] pro někoho, kdo je prost vášně… nenávisti… zaslepenosti… toužení… lpění?‘ Kdyby odpovídali správně, odpověděli by:</p>
<p>(2) ‚Přátelé, tento cíl je [dosažitelný] pro toho, kdo je prost vášně (<i lang='pli' translate='no'>vítarágassa</i>)… prost nenávisti (<i lang='pli' translate='no'>vítadosassa</i>)… prost zaslepenosti (<i lang='pli' translate='no'>vítamohassa</i>)… prost toužení (<i lang='pli' translate='no'>vítatanhassa</i>)… prost lpění (<i lang='pli' translate='no'>anupádánassa</i>), a ne pro toho, kdo je obdařen vášní… nenávistí… zaslepeností… toužením… lpěním.‘ … ‚A je tento cíl, přátelé, [dosažitelný] pro někoho, kdo nevidí… kdo přijímá a odmítá… kdo se těší a raduje z [mentálního] bujení, anebo je [dosažitelný] pro někoho, kdo vidí… kdo nepřijímá a neodmítá… kdo se netěší a neraduje z [mentálního] bujení?‘ Kdyby odpovídali správně, odpověděli by:</p>
<p>(3) ‚Přátelé, tento cíl je [dosažitelný] pro toho, kdo vidí (<i lang='pli' translate='no'>viddasuno</i>)… kdo nepřijímá a neodmítá (<i lang='pli' translate='no'>ananuruddha-appativiruddhassa</i>)… kdo se netěší a neraduje z [mentálního] bujení (<i lang='pli' translate='no'>nippapaňčárámassa nippapaňčaratino</i>), a ne pro toho, kdo nevidí… kdo přijímá a odmítá… kdo se těší a raduje z [mentálního] bujení.‘</p>
<h2>Názor bytí a názor nebytí</h2>
<p>Mniši, jsou tyto dva názory: názor bytí (<i lang='pli' translate='no'>bhavaditthi</i>) a názor nebytí (<i lang='pli' translate='no'>vibhavaditthi</i>). Ti asketové a bráhmani, kteří lpí na názoru bytí, přijímají názor bytí a drží se názoru bytí, ti odmítají názor nebytí. Ti asketové a bráhmani, kteří lpí na názoru nebytí, přijímají názor nebytí a drží se názoru nebytí, ti odmítají názor bytí.</p>
<p>(1) Ti asketové a bráhmani, kteří v souladu se skutečností nechápou (<i lang='pli' translate='no'>jathábhútam nappadžánáti</i>) vznik a zánik, vnady (<i lang='pli' translate='no'>assáda</i>), nebezpečí (<i lang='pli' translate='no'>ádínava</i>) a únik (<i lang='pli' translate='no'>nissarana</i>) u těchto dvou názorů (<i lang='pli' translate='no'>ditthínam</i>), ti jsou obdařeni vášní, nenávistí, zaslepeností, toužením a lpěním, ti nevidí, přijímají a odmítají a radují se z [mentálního] bujení, ti nejsou osvobozeni od zrození, stárnutí a smrti, od trápení, naříkání, bolesti, žalu a zoufalství, nejsou osvobozeni od utrpení (<i lang='pli' translate='no'>na parimuččanti dukkhasmá,ti</i>) , tak pravím.</p>
<p>(2) Ti asketové a bráhmani, kteří v souladu se skutečností chápou (<i lang='pli' translate='no'>jathábhútam padžánáti</i>) vznik a zánik, vnady, nebezpečí a únik u těchto dvou názorů, ti jsou prosti vášně, nenávisti, zaslepenosti, toužení a lpění, ti vidí, nepřijímají a neodmítají a neradují se z [mentálního] bujení, ti jsou osvobozeni od zrození, stárnutí a smrti, od trápení, naříkání, bolesti, žalu a zoufalství, jsou osvobozeni od utrpení (<i lang='pli' translate='no'>parimuččanti dukkhasmá,ti</i>), tak pravím.</p>
<h2>Čtyři druhy lpění</h2>
<p>Mniši, jsou tyto čtyři druhy lpění. Které čtyři?</p>
<p>(1) Lpění na smyslných požitcích (<i lang='pli' translate='no'>kámupádána</i>),</p>
<p>(2) lpění na názorech (<i lang='pli' translate='no'>ditthupádána</i>),</p>
<p>(3) lpění na pravidlech a obřadech (<i lang='pli' translate='no'>sílabbatupádána</i>),</p>
<p>(4) lpění na učení [teorii] o já (<i lang='pli' translate='no'>attavádupádána</i>).</p>
<p>(1) Jsou někteří asketové a bráhmani, kteří tvrdí, že učí plnému porozumění u všech druhů lpění, avšak nepopisují dokonale plné porozumění u všech druhů lpění. Popisují pouze plné porozumění u lpění na smyslných požitcích, ale nepopisují plné porozumění u lpění na názorech, u lpění na pravidlech a obřadech a u lpění na učení [teorii] o já. A z jakého důvodu? Jelikož tito ctění asketové a bráhmani nechápou v souladu se skutečností tyto tři způsoby lpění.</p>
<p>A proto, ačkoli tvrdí, že učí plné porozumění u všech druhů lpění, popisují pouze plné porozumění u lpění na smyslných požitcích, ale nepopisují plné porozumění u lpění na názorech, u lpění na pravidlech a obřadech a u lpění na učení o já.</p>
<p>(2) Jsou někteří asketové a bráhmani, kteří tvrdí, že učí plnému porozumění u všech druhů lpění, avšak nepopisují dokonale plné porozumění u všech druhů lpění. Popisují pouze plné porozumění u lpění na smyslných požitcích a u lpění na názorech, ale nepopisují plné porozumění u lpění na pravidlech a obřadech a u lpění na učení [teorii] o já. A z jakého důvodu? Jelikož tito ctění asketové a bráhmani nechápou v souladu se skutečností tyto dva způsoby lpění .</p>
<p>A proto, ačkoli tvrdí, že učí plné porozumění u všech druhů lpění, popisují pouze plné porozumění u lpění na smyslných požitcích a u lpění na názorech, ale nepopisují plné porozumění u lpění na pravidlech a obřadech a u lpění na učení o já.</p>
<p>(3) Jsou někteří asketové a bráhmani, kteří tvrdí, že učí plnému porozumění u všech druhů lpění, avšak nepopisují dokonale plné porozumění u všech druhů lpění. Popisují pouze plné porozumění u lpění na smyslných požitcích, u lpění na názorech a u lpění na pravidlech a obřadech, ale nepopisují plné porozumění u lpění na učení [teorii] o já. A z jakého důvodu? Jelikož tito ctění asketové a bráhmani nechápou v souladu se skutečností tento jeden způsob lpění .</p>
<p>A proto, ačkoli tvrdí, že učí plné porozumění u všech druhů lpění, popisují pouze plné porozumění u lpění na smyslných požitcích, u lpění na názorech a u lpění na pravidlech a obřadech, ale nepopisují plné porozumění u lpění na učení o já.</p>
<p>V takovéto Dhammě a disciplíně je zřejmé, že důvěra k učiteli není správně nasměrována [zaměřena], že důvěra k Dhammě není správně nasměrována, že plnění řádových pravidel není správně nasměrováno a že přátelství mezi společníky v Dhammě není správně nasměrováno. A z jakého důvodu? Jelikož tak je tomu, když je Dhamma a disciplína špatně vyložená (<i lang='pli' translate='no'>duppavedite</i>) a vysvětlená, neosvobozující a nevedoucí k míru (<i lang='pli' translate='no'>anupasamasamvattanike</i>), vyložená někým, kdo není dokonale probuzený (<i lang='pli' translate='no'>asammásambuddho</i>).</p>
<p>(4) Když Tathágata, zasloužilý a dokonale probuzený, tvrdí, že učí plnému porozumění u všech druhů lpění, tak dokonale popisuje plné porozumění u všech druhů lpění. Popisuje plné porozumění u lpění na smyslných požitcích, u lpění na názorech, u lpění na pravidlech a obřadech a u lpění na učení [teorii] o já.</p>
<p>V takovéto Dhammě a disciplíně je zřejmé, že důvěra k učiteli je správně nasměrována [zaměřena], že důvěra k Dhammě je správně nasměrována, že plnění řádových pravidel je správně nasměrováno a že přátelství mezi společníky v Dhammě je správně nasměrováno. A z jakého důvodu? Jelikož tak je tomu, když je Dhamma a disciplína dobře vyložená [suppavedite] a vysvětlená, osvobozující a vedoucí k míru (<i lang='pli' translate='no'>upasamasamvattanike</i>), vyložená někým, kdo je dokonale probuzený (<i lang='pli' translate='no'>sammásambuddho</i>).</p>
<h2>Závislé vznikání lpění</h2>
<p>A co je zdrojem těchto čtyř druhů lpění, co je jejich původem, kde se rodí a kde vznikají?</p>
<p>Toužení (<i lang='pli' translate='no'>tanhá</i>) je zdrojem (<i lang='pli' translate='no'>nidána</i>) těchto čtyř druhů lpění, jejich původem (<i lang='pli' translate='no'>samudaja</i>), z něj se rodí (<i lang='pli' translate='no'>džátika</i>) a z něj vznikají (<i lang='pli' translate='no'>pabhava</i>). A co je zdrojem tohoto toužení …?</p>
<p>Pociťování (<i lang='pli' translate='no'>védaná</i>) je zdrojem toužení, jeho původem, z něj se rodí a z něj vzniká. A co je zdrojem tohoto pociťování …?</p>
<p>Dotek (<i lang='pli' translate='no'>phassa</i>) je zdrojem pociťování, jeho původem, z něj se rodí a z něj vzniká. A co je zdrojem tohoto doteku …?</p>
<p>Šest [smyslových] oblastí (<i lang='pli' translate='no'>salájatana</i>) je zdrojem doteku, jeho původem, z nich se rodí a z nich vzniká. A co je zdrojem těchto šesti oblastí …?</p>
<p>Jméno [mentalita] a hmota [tělesnost] (<i lang='pli' translate='no'>náma-rúpa</i>) je zdrojem šesti [smyslových] oblastí, jejich původem, z nich se rodí a z nich vznikají. A co je zdrojem tohoto jména a hmoty …?</p>
<p>Vědomí (<i lang='pli' translate='no'>viňňána</i>) je zdrojem jména-a-hmoty, jejich původem, z něj se rodí a z něj vznikají. A co je zdrojem tohoto vědomí …?</p>
<p>Formace [těla, řeči a mysli] (<i lang='pli' translate='no'>sankhára</i>) jsou zdrojem vědomí, jejich původem, z nich se rodí a z nich vzniká. A co je zdrojem těchto formací …?</p>
<p>Nevědomost (<i lang='pli' translate='no'>avidždžá</i>) je zdrojem formací, jejich původem, z ní se rodí a z ní vznikají.</p>
<h2>Závěr</h2>
<p>Mniši, když je v mnichovi odstraněna nevědomost (<i lang='pli' translate='no'>avidždžá pahíná</i>) a vyvstalo v něm pravé poznání [vědění] (<i lang='pli' translate='no'>vidždžá uppanná</i>), již nelpí (<i lang='pli' translate='no'>na upádijati</i>) na smyslných požitcích, již nelpí na názorech, již nelpí na pravidlech a obřadech, již nelpí na učení [teorii] o já. Když nelpí, je nevzrušen (<i lang='pli' translate='no'>na paritassati</i>). Nevzrušen, sám pro sebe zakouší dokonalé odpoutání (<i lang='pli' translate='no'>parinibbájati</i>) a ví: ‚Ukončeno je zrozování (<i lang='pli' translate='no'>khíná džáti</i>), dokonán je čistý život (<i lang='pli' translate='no'>vusitam brahmačarijam</i>), úkol je splněn (<i lang='pli' translate='no'>katam karaníjam</i>), po tomto zde již není nic dalšího (<i lang='pli' translate='no'>náparam itthattájá,ti</i>).‘“</p>
<p>Tak pravil Vznešený. Potěšení mniši se zaradovali ze slov Vznešeného.</p>
<footer>
<p>Překlad <span class='author'>bhikkhu Gavésakó</span>, úprava a editace<span class='author'>Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: http://dhammadesana.wz.cz/</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
