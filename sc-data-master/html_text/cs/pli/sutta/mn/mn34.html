<!DOCTYPE html>
<html>
<head>
<meta charset='UTF-8'>
<meta name='author' content='Štěpán Chromovský'>
<title></title>
</head>
<body>
<article id='mn34' lang='cs'>
<header>
<ul>
<li class='division'>Sbírka středně dlouhých rozprav</li>
</ul>
<h1>34. Kratší rozprava o stádu krav</h1>
</header>
<h2>Hloupé stádo</h2>
<p><span class='evam'>Tak jsem slyšel</span>. Jednou Vznešený prodléval v zemi Vadždžijů, v Ukkačéle, na břehu řeky Gangy. Tam Vznešený oslovil mnichy:</p>
<p>…„Mniši, dříve zde žilo jedno hloupé magadhské stádo krav, které v posledním měsíci období dešťů, na podzim, aniž by prozkoumalo tento břeh či druhý břeh řeky Gangy, vedlo své jedince ke druhému břehu v zemi Vadždžijů, v místě kde nebyl brod. Pak celé toto stádo společně uvízlo ve víru uprostřed řeky Gangy a dospělo k záhubě. A z jakého důvodu se to stalo? Jelikož toto hloupé magadhské stádo krav… aniž by prozkoumalo tento břeh či druhý břeh řeky Gangy, vedlo své jedince ke druhému břehu v zemi Vadždžijů, v místě kde nebyl brod.</p>
<p>Stejně tak, mniši, jsou asketové a bráhmani, kteří jsou nezkušení (<i lang='pli' translate='no'>akusalá</i>) ohledně tohoto světa (<i lang='pli' translate='no'>imassa lokassa</i>), nezkušení ohledně onoho světa (<i lang='pli' translate='no'>parassa lokassa</i>), nezkušení ohledně Márovy říše a toho co je mimo Márovu říši, nezkušení ohledně říše smrti a toho co je mimo říši smrti. A ty, kdo si myslí, že by jim měli naslouchat a mít v ně důvěru, to povede k neprospěchu (<i lang='pli' translate='no'>ahitája</i>) a strasti (<i lang='pli' translate='no'>dukkhája</i>) na dlouhou dobu.</p>
<h2>Moudré stádo</h2>
<p>Mniši, dříve zde žilo jedno moudré magadhské stádo krav, které v posledním měsíci období dešťů, na podzim, poté co prozkoumalo tento břeh i druhý břeh řeky Gangy, vedlo své jedince ke druhému břehu v zemi Vadždžijů, v místě kde byl brod. Nejdříve vstoupili statní býci, otcové a vůdci stáda, přebrodili proud řeky Gangy a dosáhli bezpečně druhého břehu. Pak vstoupili silní krotcí býci, rovněž přebrodili proud řeky Gangy a dosáhli bezpečně druhého břehu. Pak vstoupili mladí býci a krávy, rovněž přebrodili proud řeky Gangy a dosáhli bezpečně druhého břehu. Pak vstoupila mladá telata a slabý skot, rovněž přebrodili proud řeky Gangy a dosáhli bezpečně druhého břehu. Tehdy jedno právě narozené tele, které následovalo volání své matky, rovněž přebrodilo proud řeky Gangy a dosáhlo bezpečně druhého břehu. A z jakého důvodu se to stalo? Jelikož toto moudré magadhské stádo krav… poté co prozkoumalo tento břeh i druhý břeh řeky Gangy, vedlo své jedince ke druhému břehu v zemi Vadždžijů, v místě kde byl brod.</p>
<p>Stejně tak, mniši, jsou asketové a bráhmani, kteří jsou zkušení (<i lang='pli' translate='no'>kusalá</i>) ohledně tohoto světa (<i lang='pli' translate='no'>imassa lokassa</i>), zkušení ohledně onoho světa (<i lang='pli' translate='no'>parassa lokassa</i>), zkušení ohledně Márovy říše a toho co je mimo Márovu říši, zkušení ohledně říše smrti a toho co je mimo říši smrti. A ty, kdo si myslí, že by jim měli naslouchat a mít v ně důvěru, to povede k prospěchu (<i lang='pli' translate='no'>hitája</i>) a blahu (<i lang='pli' translate='no'>sukhája</i>) na dlouhou dobu.</p>
<p>Jako statní býci, otcové a vůdci stáda, kteří přebrodili proud řeky Gangy a dosáhli bezpečně druhého břehu, právě tak ti mniši, kteří jsou zasloužilí (<i lang='pli' translate='no'>arahanto</i>), odstranili své zákaly (<i lang='pli' translate='no'>khínásavá</i>), dospěli k završení (<i lang='pli' translate='no'>vusitavanto</i>), splnili svůj úkol (<i lang='pli' translate='no'>katakaraníjá</i>), složili břemeno (<i lang='pli' translate='no'>ohitabhárá</i>), dosáhli pravého cíle (<i lang='pli' translate='no'>anuppattasadatthá</i>), zcela odstranili pouta bytí (<i lang='pli' translate='no'>parikkhínabhavasamjodžaná</i>) a jsou osvobozeni správným porozuměním (<i lang='pli' translate='no'>sammadaňňá vimuttá</i>)—ti přebrodili Márův proud a dosáhli bezpečně druhého břehu.</p>
<p>Jako silní krotcí býci, kteří přebrodili proud řeky Gangy a dosáhli bezpečně druhého břehu, právě tak ti mniši, kteří zcela odstranili pět pout jež vážou k nižšímu světu (<i lang='pli' translate='no'>paňčannam orambhágijánam samjodžanánam parikkhajá</i>), svévolně vyvstanou (<i lang='pli' translate='no'>opapátiká</i>) [v Čistých příbytcích], kde dosáhnou konečného odpoutání (<i lang='pli' translate='no'>parinibbájino</i>) a již se nevrátí (<i lang='pli' translate='no'>anávattidhammá</i>) do tohoto světa (<i lang='pli' translate='no'>tasmá loká</i>)—ti přebrodí Márův proud a dosáhnou bezpečně druhého břehu.</p>
<p>Jako mladí býci a krávy, kteří přebrodili proud řeky Gangy a dosáhli bezpečně druhého břehu, právě tak ti mniši, kteří zcela odstranili [první] tři pouta (<i lang='pli' translate='no'>tinnam samjodžanánam parikkhajá</i>) a oslabili vášeň, nenávist a zaslepenost (<i lang='pli' translate='no'>rágadosamohá tanuttá</i>), jen jednou se vrátí do tohoto světa (<i lang='pli' translate='no'>sakadágámino</i>), a zde učiní konec strasti (<i lang='pli' translate='no'>dukkhassantam karissanti</i>)—ti rovněž přebrodí Márův proud a dosáhnou bezpečně druhého břehu.</p>
<p>Jako mladá telata a slabý skot, kteří přebrodili proud řeky Gangy a dosáhli bezpečně druhého břehu, právě tak ti mniši, kteří zcela odstranili [první] tři pouta (<i lang='pli' translate='no'>tinnam samjodžanánam parikkhajá</i>), vstoupili do proudu (<i lang='pli' translate='no'>sotápanná</i>), nemohou již upadnout do bědných stavů (<i lang='pli' translate='no'>avinipátadhammá</i>), mají jistotu (<i lang='pli' translate='no'>nijatá</i>) a směřují k probuzení (<i lang='pli' translate='no'>sambodhiparájaná</i>)—ti rovněž přebrodí Márův proud a dosáhnou bezpečně druhého břehu.</p>
<p>Jako právě narozené tele, které následovalo volání své matky, přebrodilo proud řeky Gangy a dosáhlo bezpečně druhého břehu, právě tak ti mniši, kteří jsou následovníky Dhammy (<i lang='pli' translate='no'>dhammánusárino</i>) či následovníky důvěry (<i lang='pli' translate='no'>saddhánusárino</i>)—ti rovněž přebrodí Márův proud a dosáhnou bezpečně druhého břehu.</p>
<p>Mniši, já jsem zkušený (<i lang='pli' translate='no'>kusalo</i>) ohledně tohoto světa (<i lang='pli' translate='no'>imassa lokassa</i>), zkušený ohledně onoho světa (<i lang='pli' translate='no'>parassa lokassa</i>), zkušený ohledně Márovy říše a toho co je mimo Márovu říši, zkušený ohledně říše smrti a toho co je mimo říši smrti. A ty, kdo si myslí, že by mi měli naslouchat a mít ve mě důvěru, to povede k prospěchu (<i lang='pli' translate='no'>hitája</i>) a blahu (<i lang='pli' translate='no'>sukhája</i>) na dlouhou dobu.</p>
<p>Tak pravil Vznešený (<i lang='pli' translate='no'>bhagavá</i>). Když to Blažený (<i lang='pli' translate='no'>sugato</i>) řekl, dodal Učitel (<i lang='pli' translate='no'>satthá</i>) ještě toto:</p>
<blockquote class='gatha'>
<p>tento svět i onen svět (<i lang='pli' translate='no'>ajam loko paro loko</i>)<br>
jsou dobře ukázány tím, kdo ví. (<i lang='pli' translate='no'>džánatá suppakásito</i>)<br>
I to, co je stále v dosahu Máry (<i lang='pli' translate='no'>jaňča máréna sampattam</i>)<br>
a rovněž to, co je mimo dosah smrti. (<i lang='pli' translate='no'>appattam jaňča maččuná</i>)<br>
Celý svět je přímo poznán (<i lang='pli' translate='no'>sabbam lokam abhiňňája</i>)<br>
Probuzeným, který porozuměl. (<i lang='pli' translate='no'>sambuddhéna padžánatá</i>)<br>
Otevřena je brána k bezsmrtnému stavu, (<i lang='pli' translate='no'>vivatam amatadváram</i>)<br>
bezpečí skrze odpoutání může být dosaženo. (<i lang='pli' translate='no'>khémam nibbánapattijá</i>)<br>
Odetnut je proud Zlého, (<i lang='pli' translate='no'>čhinnam pápimato sotam</i>)<br>
rozbit a zničen. (<i lang='pli' translate='no'>viddhastam vinalíkatam</i>)<br>
Buďte plni radosti (<i lang='pli' translate='no'>pámodždžabahulá hotha</i>)<br>
a dosáhněte tohoto bezpečí, mniši. (<i lang='pli' translate='no'>khémam pattattha bhikkhavo,ti</i>)</p>
</blockquote>
<footer>
<p>Překlad <span class='author'>Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: http://dhammadesana.wz.cz/</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
