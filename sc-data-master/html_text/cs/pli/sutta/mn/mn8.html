<!DOCTYPE html>
<html>
<head>
<meta charset='UTF-8'>
<meta name='author' content='Bhikkhu Gavésakó, Štěpán Chromovský'>
<title></title>
</head>
<body>
<article id='mn8' lang='cs'>
<header>
<ul>
<li class='division'>Sbírka středně dlouhých rozprav</li>
</ul>
<h1>8. Očišťování</h1>
</header>
<h2>Úvod—opuštění a zavržení špatných názorů skrze správné porozumění</h2>
<p><span class='evam'>Tak jsem slyšel</span>. Jednou Vznešený prodléval v Sávatthí, v Džétově háji, Anáthapindikově zahradě.</p>
<p>Tehdy ctihodný Mahá Čunda k večeru opustil svou samotu a vydal se k místu, kde se zdržoval Vznešený. Když tam dorazil, pozdravil ho a usedl stranou, načež Vznešeného oslovil:</p>
<p>„Pane, ve světě vyvstávají různé názory spjaté buď s učením [teorií] o já (<i lang='pli' translate='no'>attaváda-patisamjuttá</i>), nebo spjaté s učením [teorií] o světě (<i lang='pli' translate='no'>lokaváda-patisamjuttá</i>).</p>
<p>Dochází u mnicha k opuštění a zavržení těchto názorů, když zaměřuje svou pozornost pouze na [jejich] počátek?“</p>
<p>„Čundo, co se týče oněch různých názorů, jež vyvstávají ve světě, spjatých buď s učením o já, nebo s učením o světě: pokud to, kde tyto názory vyvstávají, u čeho prodlévají a kde se vyskytují, je viděno se správným porozuměním [moudrostí], v souladu se skutečností, jako: ‚to není moje, to nejsem já, to není mé já,‘ pak dochází k opuštění a zavržení těchto názorů.</p>
<h2>Osm meditačních stavů</h2>
<p>Je možné, Čundo, že nějaký mnich:</p>
<p>(1) Odloučen od smyslných požitků, odloučen od neprospěšných stavů, vstoupí a prodlévá v prvním pohroužení (<i lang='pli' translate='no'>pathama džhána</i>), jež je doprovázeno myšlením a rozvažováním a je naplněno nadšením a blahem zrozeným z odloučení.</p>
<p>Myslí si: „Prodlévám v očišťování.“ Těmto stavům se však v ušlechtilé disciplíně neříká ‚očišťování.‘ V ušlechtilé disciplíně se jim říká ‚šťastná prodlévání zde a nyní (<i lang='pli' translate='no'>ditthadhamma-sukha-vihárá</i>).‘</p>
<p>(2) S utišením myšlení a rozvažování vstoupí a prodlévá v druhém pohroužení (<i lang='pli' translate='no'>dutija džhána</i>), v němž je mysl sjednocena, ve vnitřním uspokojení, bez myšlení a rozvažování, naplněna nadšením a blahem zrozeným ze soustředění.</p>
<p>Myslí si: „Prodlévám v očišťování.“ Těmto stavům se však v ušlechtilé disciplíně neříká ‚očišťování.‘ V ušlechtilé disciplíně se jim říká ‚šťastná prodlévání zde a nyní.‘</p>
<p>(3) S vymizením nadšení prodlévá vyrovnaně, s uvědoměním a jasným chápáním, zakoušeje stav tělesného blaha, o němž ušlechtilí prohlašují: ‚Ten, kdo je vyrovnaný (<i lang='pli' translate='no'>upekkhako</i>) a uvědomělý (<i lang='pli' translate='no'>satimá</i>) prodlévá blaženě (<i lang='pli' translate='no'>sukhavihárí</i>).‘ Takto vstoupí a prodlévá ve třetím pohroužení (<i lang='pli' translate='no'>tatija džhána</i>).</p>
<p>Myslí si: „Prodlévám v očišťování.“ Těmto stavům se však v ušlechtilé disciplíně neříká ‚očišťování.‘ V ušlechtilé disciplíně se jim říká ‚šťastná prodlévání zde a nyní.‘</p>
<p>(4) S opuštěním blaženosti i strasti, s ukončením dřívější radosti a žalu, vstoupí a prodlévá ve čtvrtém pohroužení (<i lang='pli' translate='no'>čatuttha džhána</i>), jež není ani strastné ani blažené, které je očištěnou vyrovnaností a uvědoměním.</p>
<p>Myslí si: „Prodlévám v očišťování.“ Těmto stavům se však v ušlechtilé disciplíně neříká ‚očišťování.‘ V ušlechtilé disciplíně se jim říká ‚šťastná prodlévání zde a nyní.‘</p>
<p>(5) S úplným překonáním vnímání hmoty [tělesnosti], s ukončením vnímání odporu, s nevěnováním pozornosti vnímání rozmanitosti, s myšlenkou: ‚Nekonečný prostor,‘ vstoupí a prodlévá v oblasti nekonečného prostoru (<i lang='pli' translate='no'>ákásánaňčájatanam</i>).</p>
<p>Myslí si: „Prodlévám v očišťování.“ Těmto stavům se však v ušlechtilé disciplíně neříká ‚očišťování.‘ V ušlechtilé disciplíně se jim říká ‚klidná prodlévání (<i lang='pli' translate='no'>santá vihárá</i>).‘</p>
<p>(6) S úplným překonáním oblasti nekonečného prostoru, s myšlenkou: ‚Nekonečné vědomí,‘ vstoupí a prodlévá v oblasti nekonečného vědomí (<i lang='pli' translate='no'>viňňánaňčájatanam</i>).</p>
<p>Myslí si: „Prodlévám v očišťování.“ Těmto stavům se však v ušlechtilé disciplíně neříká ‚očišťování.‘ V ušlechtilé disciplíně se jim říká ‚klidná prodlévání.‘</p>
<p>(7) S úplným překonáním oblasti nekonečného vědomí, s myšlenkou: ‚Nic zde není,‘ vstoupí a prodlévá v oblasti nicoty (<i lang='pli' translate='no'>ákiňčaňňájatanam</i>).</p>
<p>Myslí si: „Prodlévám v očišťování.“ Těmto stavům se však v ušlechtilé disciplíně neříká ‚očišťování.‘ V ušlechtilé disciplíně se jim říká ‚klidná prodlévání.‘</p>
<p>(8) S úplným překonáním oblasti nicoty, vstoupí a prodlévá v oblasti ani-vnímání-ani-nevnímání (<i lang='pli' translate='no'>névasaňňánásaňňájatanam</i>).</p>
<p>Myslí si: „Prodlévám v očišťování.“ Těmto stavům se však v ušlechtilé disciplíně neříká ‚očišťování.‘ V ušlechtilé disciplíně se jim říká ‚klidná prodlévání.‘</p>
<h2>1. Očišťování</h2>
<p>Zde [takto] byste však, Čundo, měli provádět očišťování (<i lang='pli' translate='no'>sallékho karaníjo</i>):</p>
<p>(1) ‚Jiní budou krutí [násilní] (<i lang='pli' translate='no'>vihimsaká</i>), my nebudeme krutí [násilní] (<i lang='pli' translate='no'>avihimsaká</i>).‘</p>
<p>(2) ‚Jiní budou zabíjet živé bytosti (<i lang='pli' translate='no'>pánátipátí</i>), my se budeme zdržovat zabíjení živých bytostí (<i lang='pli' translate='no'>pánátipátá pativiratá</i>).‘</p>
<p>(3) ‚Jiní budou brát, co jim není dáváno (<i lang='pli' translate='no'>adinnádájí</i>), my se budeme zdržovat braní toho, co nám není dáváno (<i lang='pli' translate='no'>adinnádáná pativiratá</i>).‘</p>
<p>(4) ‚Jiní budou vést nečistý [nesvatý] (<i lang='pli' translate='no'>abrahmačárí</i>) život, my povedeme čistý [svatý] život (<i lang='pli' translate='no'>brahmačárí</i>).‘</p>
<p>(5) ‚Jiní budou lhát (<i lang='pli' translate='no'>musávádí</i>), my se budeme zdržovat lhaní (<i lang='pli' translate='no'>musávádá pativiratá</i>).‘</p>
<p>(6) ‚Jiní budou mluvit zlomyslně (<i lang='pli' translate='no'>pisunaváčá</i>), my se budeme zdržovat zlomyslné mluvy (<i lang='pli' translate='no'>pisunája váčája pativiratá</i>).‘</p>
<p>(7) ‚Jiní budou mluvit hrubě (<i lang='pli' translate='no'>pharusaváčá</i>), my se budeme zdržovat hrubé mluvy (<i lang='pli' translate='no'>pharusája váčája pativiratá</i>).‘</p>
<p>(8) ‚Jiní budou mluvit marnivě (<i lang='pli' translate='no'>samphappalápí</i>), my se budeme zdržovat marnivé mluvy (<i lang='pli' translate='no'>samphappalápá pativiratá</i>).‘</p>
<p>(9) ‚Jiní budou žádostiví (<i lang='pli' translate='no'>abhidždžhálú</i>), my nebudeme žádostiví (<i lang='pli' translate='no'>anabhidždžhálú</i>).‘</p>
<p>(10) ‚Jiní budou mít zlovolnou mysl (<i lang='pli' translate='no'>bjápannačittá</i>), my nebudeme mít zlovolnou mysl (<i lang='pli' translate='no'>abjápannačittá</i>).‘</p>
<p>(11) ‚Jiní budou mít špatný názor (<i lang='pli' translate='no'>miččhá-ditthí</i>), my budeme mít správný názor (<i lang='pli' translate='no'>sammá-ditthí</i>).‘</p>
<p>(12) ‚Jiní budou mít špatné rozmýšlení (<i lang='pli' translate='no'>miččhá-sankappá</i>), my budeme mít správné rozmýšlení (<i lang='pli' translate='no'>sammá-sankappá</i>).‘</p>
<p>(13) ‚Jiní budou mít špatnou řeč (<i lang='pli' translate='no'>miččhá-váčá</i>), my budeme mít správnou řeč (<i lang='pli' translate='no'>sammá-váčá</i>).‘</p>
<p>(14) ‚Jiní budou mít špatné jednání (<i lang='pli' translate='no'>miččhá-kammantá</i>), my budeme mít správné jednání (<i lang='pli' translate='no'>sammá-kammantá</i>).‘</p>
<p>(15) ‚Jiní budou mít špatné živobytí (<i lang='pli' translate='no'>miččhá-ádžívá</i>), my budeme mít správné živobytí (<i lang='pli' translate='no'>sammá-ádžívá</i>).‘</p>
<p>(16) ‚Jiní budou mít špatné úsilí (<i lang='pli' translate='no'>miččhá-vájámá</i>), my budeme mít správné úsilí (<i lang='pli' translate='no'>sammá-vájámá</i>).‘</p>
<p>(17) ‚Jiní budou mít špatné uvědomění (<i lang='pli' translate='no'>miččhá-satí</i>), my budeme mít správné uvědomění (<i lang='pli' translate='no'>sammá-satí</i>).‘</p>
<p>(18) ‚Jiní budou mít špatné soustředění (<i lang='pli' translate='no'>miččhá-samádhí</i>), my budeme mít správné soustředění (<i lang='pli' translate='no'>sammá-samádhí</i>).‘</p>
<p>(19) ‚Jiní budou mít špatné poznání (<i lang='pli' translate='no'>miččhá-ňání</i>), my budeme mít správné poznání (<i lang='pli' translate='no'>sammá-ňání</i>).‘</p>
<p>(20) ‚Jiní budou mít špatné osvobození (<i lang='pli' translate='no'>miččhá-vimuttí</i>), my budeme mít správné osvobození (<i lang='pli' translate='no'>sammá-vimuttí</i>).‘</p>
<p>(21) ‚Jiní budou přemoženi leností a malátností (<i lang='pli' translate='no'>thína-middha-parijutthitá</i>), my budeme prosti lenosti a malátnosti (<i lang='pli' translate='no'>vigáta-thína-middhá</i>).‘</p>
<p>(22) ‚Jiní budou rozrušení (<i lang='pli' translate='no'>uddhatá</i>), my nebudeme rozrušení (<i lang='pli' translate='no'>anuddhatá</i>).‘</p>
<p>(23) ‚Jiní budou pochybovat (<i lang='pli' translate='no'>vičikiččhí</i>), my překonáme pochybnosti (<i lang='pli' translate='no'>tinna-vičikiččhá</i>).‘</p>
<p>(24) ‚Jiní budou hněviví (<i lang='pli' translate='no'>kodhaná</i>), my nebudeme hněviví (<i lang='pli' translate='no'>akkodhaná</i>).‘</p>
<p>(25) ‚Jiní budou nepřátelští (<i lang='pli' translate='no'>upanáhí</i>), my nebudeme nepřátelští (<i lang='pli' translate='no'>anupanáhí</i>).‘</p>
<p>(26) ‚Jiní budou pohrdaví (<i lang='pli' translate='no'>makkhí</i>), my nebudeme pohrdaví (<i lang='pli' translate='no'>amakkhí</i>).‘</p>
<p>(27) ‚Jiní budou panovační (<i lang='pli' translate='no'>palásí</i>), my nebudeme panovační (<i lang='pli' translate='no'>apalásí</i>).‘</p>
<p>(28) ‚Jiní budou závistiví (<i lang='pli' translate='no'>issukí</i>), my nebudeme závistiví (<i lang='pli' translate='no'>anissukí</i>).‘</p>
<p>(29) ‚Jiní budou sobečtí (<i lang='pli' translate='no'>maččharí</i>), my nebudeme sobečtí (<i lang='pli' translate='no'>amaččharí</i>).‘</p>
<p>(30) ‚Jiní budou klamaví (<i lang='pli' translate='no'>sathá</i>), my nebudeme klamaví (<i lang='pli' translate='no'>asathá</i>).‘</p>
<p>(31) ‚Jiní budou pokrytečtí (<i lang='pli' translate='no'>májáví</i>), my nebudeme pokrytečtí (<i lang='pli' translate='no'>amájáví</i>).‘</p>
<p>(32) ‚Jiní budou umínění (<i lang='pli' translate='no'>thaddhá</i>), my nebudeme umínění (<i lang='pli' translate='no'>atthaddhá</i>).‘</p>
<p>(33) ‚Jiní budou arogantní (<i lang='pli' translate='no'>atimání</i>), my nebudeme arogantní (<i lang='pli' translate='no'>anatimání</i>).‘</p>
<p>(34) ‚Jiní budou nepřístupní (<i lang='pli' translate='no'>dubbačá</i>), my budeme přístupní (<i lang='pli' translate='no'>suvačá</i>).‘</p>
<p>(35) ‚Jiní budou mít špatné přátele (<i lang='pli' translate='no'>pápamittá</i>), my budeme mít dobré přátele (<i lang='pli' translate='no'>kaljánamittá</i>).‘</p>
<p>(36) ‚Jiní budou nedbalí (<i lang='pli' translate='no'>pamattá</i>), my budeme dbalí (<i lang='pli' translate='no'>appamattá</i>).‘</p>
<p>(37) ‚Jiní budou bez důvěry (<i lang='pli' translate='no'>assaddhá</i>), my budeme mít důvěru (<i lang='pli' translate='no'>saddhá</i>).‘</p>
<p>(38) ‚Jiní budou bez studu (<i lang='pli' translate='no'>ze špatného konání</i>) (<i lang='pli' translate='no'>ahiriká</i>), my budeme mít stud (<i lang='pli' translate='no'>ze špatného konání</i>) (<i lang='pli' translate='no'>hirimaná</i>).‘</p>
<p>(39) ‚Jiní budou bez obav (<i lang='pli' translate='no'>ze špatného konání</i>) (<i lang='pli' translate='no'>anottápí</i>), my budeme mít obavy (<i lang='pli' translate='no'>ze špatného konání</i>) (<i lang='pli' translate='no'>ottápí</i>).‘</p>
<p>(40) ‚Jiní budou neučení (<i lang='pli' translate='no'>appassutá</i>), my budeme dobře poučení (<i lang='pli' translate='no'>bahussutá</i>).‘</p>
<p>(41) ‚Jiní budou líní (<i lang='pli' translate='no'>kusítá</i>), my budeme energičtí (<i lang='pli' translate='no'>áraddhavírijá</i>).‘</p>
<p>(42) ‚Jiní budou postrádat uvědomění (<i lang='pli' translate='no'>mutthassatí</i>), my budeme mít upevněné uvědomění (<i lang='pli' translate='no'>upatthitassatí</i>).‘</p>
<p>(43) ‚Jiní budou hloupí (<i lang='pli' translate='no'>duppaňňá</i>), my budeme mít moudrost (<i lang='pli' translate='no'>porozumění</i>) (<i lang='pli' translate='no'>paňňásampanná</i>).‘</p>
<p>(44) ‚Jiní budou lpět na svých názorech (<i lang='pli' translate='no'>sanditthiparámásí</i>), budou se jich pevně držet (<i lang='pli' translate='no'>ádhánaggáhí</i>) a těžce se jich vzdávat (<i lang='pli' translate='no'>duppatinissaggí</i>), my nebudeme lpět na svých názorech (<i lang='pli' translate='no'>asanditthiparámásí</i>), nebudeme se jich pevně držet (<i lang='pli' translate='no'>anádhánaggáhí</i>) a budeme se jich lehce vzdávat (<i lang='pli' translate='no'>suppatinissaggí</i>).‘</p>
<p>Takto byste měli provádět očišťování .</p>
<h2>2. Zaměření mysli</h2>
<p>Říkám, Čundo, že zaměření mysli k prospěšným stavům je velmi užitečné, nemluvě o tělesném a slovním konání, jež tomu odpovídá, proto :</p>
<p>(1) ‚Jiní budou krutí [násilní], my nebudeme krutí [násilní].‘ …</p>
<p>(44) ‚Jiní budou lpět na svých názorech, budou se jich pevně držet a těžce se jich vzdávat, my nebudeme lpět na svých názorech, nebudeme se jich pevně držet a budeme se jich lehce vzdávat.‘</p>
<p>Takto byste měli zaměřit mysl.</p>
<h2>3. Vyhnutí se</h2>
<p>Jako kdyby tu, Čundo, byla nerovná stezka a dalo by se jí vyhnout po jiné, rovné stezce, či jako by tu byl nerovný brod a dalo by se mu vyhnout po jiném, rovném brodu, právě tak:</p>
<p>(1) ‚Kdo je krutý [násilný], může se tomu vyhnout tak, že nebude krutý [násilný].‘ …</p>
<p>(44) ‚Kdo lpí na svých názorech, pevně se jich drží a těžce se jich vzdává, může se tomu vyhnout tak, že nebude lpět na svých názorech, nebude se jich pevně držet a bude se jich lehce vzdávat.‘</p>
<p>Takto je možné se vyhnout [neprospěšným stavům].</p>
<h2>4. Povznešení</h2>
<p>Čundo, jako všechny neprospěšné stavy vedou dolů a všechny prospěšné stavy vedou vzhůru, právě tak:</p>
<p>(1) ‚Kdo je krutý [násilný], může se povznést tak, že nebude krutý [násilný].‘ …</p>
<p>(44) ‚Kdo lpí na svých názorech, pevně se jich drží a těžce se jich vzdává, může se povznést tak, že nebude lpět na svých názorech, nebude se jich pevně držet a bude se jich lehce vzdávat.‘</p>
<p>Takto je možné se povznést [nad neprospěšné stavy].</p>
<h2>5. Úplné odpoutání</h2>
<p>Čundo, že by někdo, kdo sám vězí v bahně, mohl vytáhnout ven jiného, který rovněž vězí v bahně, to není možné. Ale že by někdo, kdo sám nevězí v bahně, mohl vytáhnout ven jiného, který vězí v bahně, to je možné.</p>
<p>Čundo, že by někdo, kdo sám není zkrocen, ukázněn a úplně odpoután, mohl [pomoci] zkrotit, ukáznit a úplně odpoutat jiného, to není možné. Ale že by někdo, kdo je sám zkrocen, ukázněn a úplně odpoután, mohl [pomoci] zkrotit, ukáznit a úplně odpoutat jiného, to je možné. Právě tak:</p>
<p>(1) ‚Kdo je krutý [násilný], může dospět k úplnému odpoutání (<i lang='pli' translate='no'>parinibbánája</i>) tak, že nebude krutý [násilný].‘ …</p>
<p>(44) ‚Kdo lpí na svých názorech, pevně se jich drží a těžce se jich vzdává, může dospět k úplnému odpoutání tak, že nebude lpět na svých názorech, nebude se jich pevně držet a bude se jich lehce vzdávat.‘</p>
<p>Takto je možné dospět k úplnému odpoutání.</p>
<h2>Závěr</h2>
<p>Vyložil jsem vám, Čundo, způsob očišťování (<i lang='pli' translate='no'>sallékha-parijája</i>), způsob zaměření mysli (<i lang='pli' translate='no'>čittuppáda-parijája</i>), způsob vyhnutí se (<i lang='pli' translate='no'>parikkamana-parijája</i>), způsob povznešení (<i lang='pli' translate='no'>uparibhága-parijája</i>) a způsob úplného odpoutání (<i lang='pli' translate='no'>parinibbána-parijája</i>). Co by měl, Čundo, ze soucitu ke svým žákům vykonat učitel, jemuž jde o jejich prospěch, to jsem ze soucitu k vám vykonal.</p>
<p>Zde jsou kořeny stromů (<i lang='pli' translate='no'>rukkha-múláni</i>) a prázdná místa (<i lang='pli' translate='no'>suňňágáráni</i>). Prodlévejte v meditačním pohroužení (<i lang='pli' translate='no'>džhájatha</i>), Čundo, nebuďte nedbalí, abyste později nelitovali. To je naše ponaučení pro vás.“</p>
<p>Tak pravil Vznešený. Spokojený ctihodný Mahá Čunda se zaradoval ze slov Vznešeného.</p>
<footer>
<p>Překlad <span class='author'>bhikkhu Gavésakó</span>, úprava a editace<span class='author'>Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: http://dhammadesana.wz.cz/</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
