<!DOCTYPE html>
<html>
<head>
<meta charset='UTF-8'>
<meta name='author' content='Štěpán Chromovský'>
<title></title>
</head>
<body>
<article id='mn20' lang='cs'>
<header>
<ul>
<li class='division'>Sbírka středně dlouhých rozprav</li>
</ul>
<h1>20. Zastavování myšlenek</h1>
</header>
<p><span class='evam'>Tak jsem slyšel</span>. Jednou Vznešený prodléval v Sávatthí, v Džétově háji, Anáthapindikově zahradě.</p>
<p>Tam Vznešený oslovil mnichy:</p>
<p>„Mnichové! … mnich (<i lang='pli' translate='no'>bhikkhu</i>), který se oddává vyšší mysli (<i lang='pli' translate='no'>adhičittam-anujutténa</i>) by měl čas od času zaměřit pozornost (<i lang='pli' translate='no'>manasí kátabbáni</i>) na pět představ (<i lang='pli' translate='no'>paňča nimittáni</i>).</p>
<p>Kterých pět?</p>
<h2>1. Obrácení pozornosti na dobré myšlenky</h2>
<p>Tak jako zkušený tesař nebo jeho učeň může hrubý klín vyrazit jemným klínem, vystrčit ho a zbavit se ho, právě tak, mniši, … měl by místo toho zaměřit pozornost na jinou představu spojenou s prospěchem. …</p>
<h2>2. Zkoumání nebezpečí zlých myšlenek</h2>
<p>Jestliže v mnichovi, i když místo oné představy zaměřuje pozornost na jinou představu spojenou s prospěchem, vznikají ještě zlé a neprospěšné myšlenky, spojené s touhou, nenávistí a zaslepeností, měl by zkoumat nebezpečí [vady] (<i lang='pli' translate='no'>ádínava</i>) těchto zlých myšlenek: ‚Tak a tak jsou tyto myšlenky neprospěšné (<i lang='pli' translate='no'>akusalá</i>), tak a tak jsou tyto myšlenky zavrženíhodné (<i lang='pli' translate='no'>sávadždžá</i>), takové a takové strastné následky (<i lang='pli' translate='no'>dukkhavipáká</i>) mají tyto myšlenky.‘ Když zkoumá nebezpečí těchto myšlenek, zlé a neprospěšné myšlenky, spojené s touhou, nenávistí a zaslepeností, jsou v něm opuštěny a dojdou k ukončení. Jejich překonáním se mysl vnitřně upevní, usadí, sjednotí a soustředí.</p>
<p>Tak jako muž či žena, mladí a hezky oblečení, by z mrtvoly hada, psa nebo člověka, zavěšené jim kolem krku, pociťovali děs, tíseň a ošklivost, právě tak, mniši, … měl by zkoumat nebezpečí těchto zlých myšlenek: …</p>
<h2>3. Nevěnování pozornosti zlým myšlenkám</h2>
<p>Jestliže v mnichovi, i když zkoumá nebezpečí oněch zlých myšlenek, vznikají ještě zlé a neprospěšné myšlenky spojené s touhou, nenávistí a zaslepeností, měl by dosáhnout toho, aby oněm zlým myšlenkám nevěnoval pozornost (<i lang='pli' translate='no'>asati-amanasikáro</i>) a zapomněl na ně (<i lang='pli' translate='no'>ápadždžitabbo</i>). Dosažením toho, že oněm zlým myšlenkám nevěnuje pozornost a zapomene na ně, zlé a neprospěšné myšlenky, spojené s touhou, nenávistí a zaslepeností, jsou v něm opuštěny a dojdou k ukončení. Jejich překonáním se mysl vnitřně upevní, usadí, sjednotí a soustředí.</p>
<p>Tak jako ten, kdo má oči, nechce-li vidět tvary přicházející do jeho zorného pole, oči zavře nebo se ohlédne jinam, právě tak, mniši, … měl by dosáhnout toho, aby oněm zlým myšlenkám nevěnoval pozornost a zapomněl na ně. …</p>
<h2>4. Zaměření pozornosti na zastavení formování myšlenek</h2>
<p>Jestliže v mnichovi, i když dosáhl toho, že oněm zlým myšlenkám nevěnuje pozornost a zapomene na ně, vznikají ještě zlé a neprospěšné myšlenky spojené s touhou, nenávistí a zaslepeností, měl by zaměřit pozornost na zastavení formování myšlenek (<i lang='pli' translate='no'>vitakka-sankhára-santhánam manasikátabbam</i>). Tím, že zaměří pozornost na zastavení formování myšlenek, zlé a neprospěšné myšlenky, spojené s touhou, nenávistí a zaslepeností, jsou v něm opuštěny a dojdou k ukončení. Jejich překonáním se mysl vnitřně upevní, usadí, sjednotí a soustředí.</p>
<p>Tak jako když jde člověk rychle a napadne ho: ‚Proč jdu rychle, mohl bych jít pomalu.‘ Když jde pomalu, napadne ho: ‚Proč jdu pomalu, mohl bych se zastavit.‘ Když stojí, napadne ho: ‚Proč stojím, mohl bych si sednout.‘ Když sedí, napadne ho: ‚Proč sedím, mohl bych si lehnout.‘ Když leží, vyhnul se tak onen člověk jednotlivým hrubým způsobům pohybu a koná jednotlivé jemné způsoby pohybu. Právě tak, mniši, … měl by zaměřit pozornost na zastavení formování myšlenek. …</p>
<h2>5. Přemožení zlých myšlenek mentální silou</h2>
<p>Jestliže v mnichovi, i když zaměřuje pozornost na zastavení formování myšlenek, vznikají ještě zlé a neprospěšné myšlenky spojené s touhou, nenávistí a zaslepeností, měl by se stisknutými zuby a s jazykem na patře [zlou] mysl [dobrou] myslí zadržet (<i lang='pli' translate='no'>abhinigganhitabbam</i>), stisknout (<i lang='pli' translate='no'>abhinippíletabbam</i>) a přemoci (<i lang='pli' translate='no'>abhisantápétabbam</i>). Když takto se stisknutými zuby a s jazykem na patře [zlou] mysl [dobrou] myslí zadrží, stiskne a přemůže, zlé a neprospěšné myšlenky, spojené s touhou, nenávistí a zaslepeností, jsou v něm opuštěny a dojdou k ukončení. Jejich překonáním se mysl vnitřně upevní, usadí, sjednotí a soustředí.</p>
<p>Tak jako kdyby silný muž uchopil slabšího za hlavu nebo za ramena, zadržel ho, stisknul ho a přemohl ho, právě tak, mniši, … měl by se stisknutými zuby a s jazykem na patře [zlou] mysl [dobrou] myslí zadržet, stisknout a přemoci. …</p>
<p>… Takový mnich je pak nazýván mistrem [vládcem] (<i lang='pli' translate='no'>vasí</i>) cest [způsobů] myšlení (<i lang='pli' translate='no'>vitakka-parijájapathésu</i>). Myslí pouze ty myšlenky, které si přeje myslet, a nemyslí ty myšlenky, které si nepřeje myslet. Odetnul toužení (<i lang='pli' translate='no'>aččhéččhi tanham</i>), zbavil se pout (<i lang='pli' translate='no'>vivattaji samjodžanam</i>) a skrze správné překonání domýšlivosti [já jsem] učinil konec strasti (<i lang='pli' translate='no'>sammá mánábhisamajá antamakási dukkhassá,ti</i>).“</p>
<p>Tak pravil Vznešený. Potěšení mniši se zaradovali ze slov Vznešeného.</p>
<footer>
<p>Překlad <span class='author'>Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: http://dhammadesana.wz.cz/</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
