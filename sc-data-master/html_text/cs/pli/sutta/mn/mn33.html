<!DOCTYPE html>
<html>
<head>
<meta charset='UTF-8'>
<meta name='author' content='Štěpán Chromovský'>
<title></title>
</head>
<body>
<article id='mn33' lang='cs'>
<header>
<ul>
<li class='division'>Sbírka středně dlouhých rozprav</li>
</ul>
<h1>33. Delší rozprava o stádu krav</h1>
</header>
<h2>11. věcí, které nevedou k prospěchu v Dhammě</h2>
<p><span class='evam'>Tak jsem slyšel</span>. Jednou Vznešený prodléval v Sávatthí, Džétově háji, Anáthapindikově zahradě. Tam Vznešený oslovil mnichy:</p>
<p>… „Mniši, když je stádo krav obdařené jedenácti vlastnostmi (<i lang='pli' translate='no'>anga</i>), je neschopné (<i lang='pli' translate='no'>abhabbo</i>) postarat se o to, aby dospělo k růstu a prosperitě. Kterými jedenácti? Zde, mniši, stádo krav (1) nerozumí hmotným tvarům, (2) neumí rozlišovat znaky, (3) nezbavuje se muších vajec, (4) nestahuje se [do houfu], (5) nevykuřuje (<i lang='pli' translate='no'>pole svého působiště</i>), (6) nezná napajedla [místa s vodou], (7) nezná co má pít, (8) nezná cestu, (9) neumí se pást, (10) dojí neobezřetně, (11) neprojevuje zvláštní úctu těm býkům, kteří jsou otcové a vůdci stáda.</p>
<p>Když je stádo krav obdařené těmito jedenácti vlastnostmi, je neschopné postarat se o to, aby dospělo k růstu a prosperitě.</p>
<p>Stejně tak, mniši, když je mnich (<i lang='pli' translate='no'>bhikkhu</i>) obdařen jedenácti věcmi (<i lang='pli' translate='no'>dhamma</i>), je neschopný dosáhnout růstu, nabývání a naplnění v této Dhammě a Disciplíně.</p>
<p>Kterými jedenácti? Zde, mniši, mnich</p>
<p>(6) nezná „napajedla [místa s vodou]“ (<i lang='pli' translate='no'>na tittham džánáti</i>),</p>
<p>(7) nezná co má „pít“ (<i lang='pli' translate='no'>na pítam džánáti</i>),</p>
<p>(8) nezná cestu (<i lang='pli' translate='no'>na víthim džánáti</i>),</p>
<p>(1) A jak mnich nerozumí hmotným tvarům?</p>
<p>Zde mnich nezná v souladu se skutečností (<i lang='pli' translate='no'>jathábhútam nappadžánáti</i>): ‚Všechny hmotné tvary (<i lang='pli' translate='no'>sabbam rúpam</i>) jakéhokoli druhu jsou složené ze čtyř velkých prvků (<i lang='pli' translate='no'>čattári mahábhútáni</i>) a z hmoty odvozené ze čtyř velkých prvků.‘ Takto mnich nerozumí hmotným tvarům.</p>
<p>(2) A jak mnich neumí rozlišovat znaky?</p>
<p>Zde mnich nezná v souladu se skutečností: ‚Pošetilého označují jeho činy (<i lang='pli' translate='no'>kammalakkhano bálo</i>), moudrého označují jeho činy (<i lang='pli' translate='no'>kammalakkhano pandito</i>).‘ Takto mnich neumí rozlišovat znaky.</p>
<p>(3) A jak se mnich nezbavuje „muších vajec“?</p>
<p>Zde u mnicha vyvstanou myšlenky smyslné touhy (<i lang='pli' translate='no'>kámavitakkam</i>)… myšlenky zlovůle (<i lang='pli' translate='no'>bjápádavitakkam</i>)… myšlenky násilí (<i lang='pli' translate='no'>vihimsávitakkam</i>)… zlé a neprospěšné stavy (<i lang='pli' translate='no'>pápake akusale dhamme</i>), a tento mnich je toleruje, nezavrhne je, neodstraní je, nevyhladí je a nepřivede je k neexistenci. Takto se mnich nezbavuje „muších vajec.“</p>
<p>(4) A jak se mnich „nestahuje [do sebe]“?</p>
<p>Zde mnich, když okem vidí tvary… uchem slyší zvuky… nosem čichá vůně… jazykem chutná chutě… tělem pociťuje doteky… myslí vnímá jevy, uchopuje jejich znaky a rysy (<i lang='pli' translate='no'>nimittaggáhí anubjaňdžanaggáhí</i>). A jelikož prodlévá s nestřeženými smyslovými schopnostmi (<i lang='pli' translate='no'>…indrijam asamvutam</i>), mohou ho přepadnout zlé a neprospěšné stavy žádosti a zármutku (<i lang='pli' translate='no'>abhidždžhádómanassá</i>). Nepraktikuje sebekontrolu, nechrání své smyslové schopnosti, nezachovává střežení svých smyslových schopností. Takto se mnich „nestahuje [do sebe].“</p>
<p>(5) A jak mnich „nevykuřuje [pole svého působiště]“?</p>
<p>Zde mnich nevyučuje ostatní v podrobnostech Dhammu, tak jak ji vyslechl a naučil se jí. Takto mnich „nevykuřuje [pole svého působiště].“</p>
<p>(6) A jak mnich nezná „napajedla [místa s vodou]“?</p>
<p>Zde mnich nechodí čas od času za těmi mnichy, kteří mnoho vyslechli (<i lang='pli' translate='no'>bahussutá</i>), kteří dobře znají tradici (<i lang='pli' translate='no'>ágatágamá</i>), kteří jsou držitelé Dhammy (<i lang='pli' translate='no'>dhammadhárá</i>), držitelé Disciplíny (<i lang='pli' translate='no'>vinajadhárá</i>), držitelé textů (<i lang='pli' translate='no'>mátikádhárá</i>). Nesvěřuje se jim se svými problémy a neptá se jich: ‚Jak je to, pane? Jaký je význam tohoto?‘ A tak mu tito ctihodní neodhalí to, co mu není odhaleno, neobjasní mu to, co mu není jasné, neodstraní jeho pochybnosti o mnoha věcech, které vzbuzují pochybnosti. Takto mnich nezná „napajedla [místa s vodou].“</p>
<p>(7) A jak mnich nezná co má „pít“?</p>
<p>Zde, když je vyučována Dhamma a Disciplína vyložená Tathágatou, mnich nezíská zájem o cíl (<i lang='pli' translate='no'>na labhati atthavédam</i>), nezíská zájem o Dhammu (<i lang='pli' translate='no'>na labhati dhammavédam</i>), nezíská radost spojenou s Dhammou (<i lang='pli' translate='no'>na labhati dhammúpasamhitam pámodždžam</i>). Takto mnich nezná co má „pít.“</p>
<p>(8) A jak mnich nezná cestu?</p>
<p>Zde mnich nezná v souladu se skutečností Ušlechtilou osmičlennou stezku (<i lang='pli' translate='no'>arijam atthangikam maggam jathábhútam nappadžánáti</i>). Takto mnich nezná cestu.</p>
<p>(9) A jak se mnich neumí „pást“?</p>
<p>Zde mnich nezná v souladu se skutečností Čtyři ustavení uvědomění (<i lang='pli' translate='no'>čattáro satipattháne jathábhútam nappadžánáti</i>). Takto se mnich neumí „pást.“</p>
<p>(10) A jak mnich „dojí neobezřetně“?</p>
<p>Zde, když důvěřiví hospodáři (<i lang='pli' translate='no'>saddhá gahapatiká</i>) zvou mnicha, aby od nich přijal roucha, almužní jídlo, přístřeší a léky pro případ nemoci, v míře jaké si přeje, mnich nezná míru v přijímání. Takto mnich „dojí neobezřetně.“</p>
<p>(11) A jak mnich neprojevuje zvláštní úctu těm starším mnichům, kteří jsou již dlouhou dobu členové řádu, již dlouhou dobu žijí v bezdomoví a jsou otcové a vůdci Sanghy?</p>
<p>Zde mnich nezachovává vůči těmto starším mnichům laskavé tělesné skutky… laskavé slovní skutky… laskavé mentální skutky (<i lang='pli' translate='no'>mettam kája…váčí…mano-kammam</i>), na veřejnosti i v soukromí. Takto mnich neprojevuje zvláštní úctu těm starším mnichům, kteří jsou již dlouhou dobu členové řádu, již dlouhou dobu žijí v bezdomoví a jsou otcové a vůdci Sanghy.</p>
<p>Když je mnich obdařen těmito jedenácti věcmi, je neschopný dosáhnout růstu, nabývání a naplnění v této Dhammě a Disciplíně.</p>
<h2>11. věcí, které vedou k prospěchu v Dhammě</h2>
<p>„Mniši, když je stádo krav obdařené jedenácti vlastnostmi (<i lang='pli' translate='no'>anga</i>), je schopné (<i lang='pli' translate='no'>bhabbo</i>) postarat se o to, aby dospělo k růstu a prosperitě. Kterými jedenácti? Zde, mniši, stádo krav (1) rozumí hmotným tvarům, (2) umí rozlišovat znaky, (3) zbavuje se muších vajec, (4) stahuje se [do houfu], (5) vykuřuje (<i lang='pli' translate='no'>pole svého působiště</i>), (6) zná napajedla [místa s vodou], (7) zná co má pít, (8) zná cestu, (9) umí se pást, (10) dojí obezřetně, (11) projevuje zvláštní úctu těm býkům, kteří jsou otcové a vůdci stáda.</p>
<p>Když je stádo krav obdařené těmito jedenácti vlastnostmi, je schopné postarat se o to, aby dospělo k růstu a prosperitě.</p>
<p>Stejně tak, mniši, když je mnich obdařen jedenácti věcmi (<i lang='pli' translate='no'>dhamma</i>), je schopný dosáhnout růstu, nabývání a naplnění v této Dhammě a Disciplíně.</p>
<p>Kterými jedenácti? Zde, mniši, mnich</p>
<p>(6) zná „napajedla [místa s vodou]“ (<i lang='pli' translate='no'>tittham džánáti</i>),</p>
<p>(7) zná co má „pít“ (<i lang='pli' translate='no'>pítam džánáti</i>),</p>
<p>(8) zná cestu (<i lang='pli' translate='no'>víthim džánáti</i>),</p>
<p>(1) A jak mnich rozumí hmotným tvarům?</p>
<p>Zde mnich zná v souladu se skutečností (<i lang='pli' translate='no'>jathábhútam padžánáti</i>): ‚Všechny hmotné tvary (<i lang='pli' translate='no'>sabbam rúpam</i>) jakéhokoli druhu jsou složené ze čtyř velkých prvků (<i lang='pli' translate='no'>čattári mahábhútáni</i>) a z hmoty odvozené ze čtyř velkých prvků.‘ Takto mnich rozumí hmotným tvarům.</p>
<p>(2) A jak mnich umí rozlišovat znaky?</p>
<p>Zde mnich zná v souladu se skutečností: ‚Pošetilého označují jeho činy (<i lang='pli' translate='no'>kammalakkhano bálo</i>), moudrého označují jeho činy (<i lang='pli' translate='no'>kammalakkhano pandito</i>).‘ Takto mnich umí rozlišovat znaky.</p>
<p>(3) A jak se mnich zbavuje „muších vajec“?</p>
<p>Zde u mnicha vyvstanou myšlenky smyslné touhy (<i lang='pli' translate='no'>kámavitakkam</i>)… myšlenky zlovůle (<i lang='pli' translate='no'>bjápádavitakkam</i>)… myšlenky násilí (<i lang='pli' translate='no'>vihimsávitakkam</i>)… zlé a neprospěšné stavy (<i lang='pli' translate='no'>pápake akusale dhamme</i>), a tento mnich je netoleruje, zavrhne je, odstraní je, vyhladí je a přivede je k neexistenci. Takto se mnich zbavuje „muších vajec.“</p>
<p>(4) A jak se mnich „stahuje [do sebe]“?</p>
<p>Zde mnich, když okem vidí tvary… uchem slyší zvuky… nosem čichá vůně… jazykem chutná chutě… tělem pociťuje doteky… myslí vnímá jevy, neuchopuje jejich znaky a rysy (<i lang='pli' translate='no'>na nimittaggáhí nánubjaňdžanaggáhí</i>). A jelikož prodlévá se střeženými smyslovými schopnostmi, nemohou ho přepadnout zlé a neprospěšné stavy žádosti a zármutku (<i lang='pli' translate='no'>abhidždžhádomanassá</i>). Praktikuje sebekontrolu, chrání své smyslové schopnosti, zachovává střežení svých smyslových schopností. Takto se mnich „stahuje [do sebe].“</p>
<p>(5) A jak mnich „vykuřuje [pole svého působiště]“?</p>
<p>Zde mnich vyučuje ostatní v podrobnostech Dhammu, tak jak ji vyslechl a naučil se jí. Takto mnich „vykuřuje [pole svého působiště]“.</p>
<p>(6) A jak mnich zná „napajedla [místa s vodou]“?</p>
<p>Zde mnich chodí čas od času za těmi mnichy, kteří mnoho vyslechli (<i lang='pli' translate='no'>bahussutá</i>), kteří dobře znají tradici (<i lang='pli' translate='no'>ágatágamá</i>), kteří jsou držitelé Dhammy (<i lang='pli' translate='no'>dhammadhárá</i>), držitelé Disciplíny (<i lang='pli' translate='no'>vinajadhárá</i>), držitelé textů (<i lang='pli' translate='no'>mátikádhárá</i>). Svěřuje se jim se svými problémy a ptá se jich: ‚Jak je to, pane? Jaký je význam tohoto?‘ A tak mu tito ctihodní odhalí to, co mu není odhaleno, objasní mu to, co mu není jasné, odstraní jeho pochybnosti o mnoha věcech, které vzbuzují pochybnosti. Takto mnich zná „napajedla [místa s vodou].“</p>
<p>(7) A jak mnich zná co má „pít“?</p>
<p>Zde, když je vyučována Dhamma a Disciplína vyložená Tathágatou, mnich získá zájem o cíl (<i lang='pli' translate='no'>labhati atthavédam</i>), získá zájem o Dhammu (<i lang='pli' translate='no'>labhati dhammavédam</i>), získá radost spojenou s Dhammou (<i lang='pli' translate='no'>labhati dhammúpasamhitam pámodždžam</i>). Takto mnich zná co má „pít.“</p>
<p>(8) A jak mnich zná cestu?</p>
<p>Zde mnich zná v souladu se skutečností Ušlechtilou osmičlennou stezku (<i lang='pli' translate='no'>arijam atthangikam maggam jathábhútam padžánáti</i>). Takto mnich zná cestu.</p>
<p>(9) A jak se mnich umí „pást“?</p>
<p>Zde mnich zná v souladu se skutečností Čtyři ustavení uvědomění (<i lang='pli' translate='no'>čattáro satipattháne jathábhútam padžánáti</i>). Takto se mnich umí „pást.“</p>
<p>(10) A jak mnich „dojí obezřetně“?</p>
<p>Zde, když důvěřiví hospodáři (<i lang='pli' translate='no'>saddhá gahapatiká</i>) zvou mnicha, aby od nich přijal roucha, almužní jídlo, přístřeší a léky pro případ nemoci, v míře jaké si přeje, mnich zná míru v přijímání. Takto mnich „dojí obezřetně.“</p>
<p>(11) A jak mnich projevuje zvláštní úctu těm starším mnichům, kteří jsou již dlouhou dobu členové řádu, již dlouhou dobu žijí v bezdomoví a jsou otcové a vůdci Sanghy?</p>
<p>Zde mnich zachovává vůči těmto starším mnichům laskavé tělesné skutky… laskavé slovní skutky… laskavé mentální skutky (<i lang='pli' translate='no'>mettam kája…váčí…mano-kammam</i>), na veřejnosti i v soukromí. Takto mnich projevuje zvláštní úctu těm starším mnichům, kteří jsou již dlouhou dobu členové řádu, již dlouhou dobu žijí v bezdomoví a jsou otcové a vůdci Sanghy.</p>
<p>Když je mnich obdařen těmito jedenácti věcmi, je schopný dosáhnout růstu, nabývání a naplnění v této Dhammě a Disciplíně.“</p>
<p>Tak pravil Vznešený. Potěšení mniši se zaradovali ze slov Vznešeného.</p>
<footer>
<p>Překlad <span class='author'>Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: http://dhammadesana.wz.cz/</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
