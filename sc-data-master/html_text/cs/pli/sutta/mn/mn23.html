<!DOCTYPE html>
<html>
<head>
<meta charset='UTF-8'>
<meta name='author' content='Štěpán Chromovský'>
<title></title>
</head>
<body>
<article id='mn23' lang='cs'>
<header>
<ul>
<li class='division'>Sbírka středně dlouhých rozprav</li>
</ul>
<h1>23. Mraveniště</h1>
</header>
<h2>Úvod—Otázka bohyně</h2>
<p><span class='evam'>Tak jsem slyšel</span>. Jednou Vznešený prodléval v Sávatthí, v Džétově háji, Anáthapindikově zahradě.</p>
<p>Tehdy ctihodný Kumára Kassapa prodléval v Háji slepců. Tehdy, když noc již značně pokročila, jistá dévatá [bohyně], jejíž velká krása ozářila celý Háj slepců, přistoupila k ctihodnému Kumára Kassapovi a postavila se stranou, načež ho takto oslovila:</p>
<p>„Mnichu, mnichu, toto mraveniště v noci kouří a ve dne plane.</p>
<p>Bráhman řekl: ‚Vezmi motyku a kopej, moudrý člověče.‘ Moudrý člověk vezme motyku a kope, načež uvidí závoru: ‚závora, pane.‘</p>
<p>Bráhman řekl: ‚Odstraň závoru, vezmi motyku a kopej, moudrý člověče.‘ Moudrý člověk vezme motyku a kope, načež uvidí ropuchu: ‚ropucha, pane.‘</p>
<p>Bráhman řekl: ‚Odstraň ropuchu, vezmi motyku a kopej, moudrý člověče.‘ Moudrý člověk vezme motyku a kope, načež uvidí vidli [rozdvojku]: ‚vidle, pane.‘</p>
<p>Bráhman řekl: ‚Odstraň vidli, vezmi motyku a kopej, moudrý člověče.‘ Moudrý člověk vezme motyku a kope, načež uvidí síto: ‚síto, pane.‘</p>
<p>Bráhman řekl: ‚Odstraň síto, vezmi motyku a kopej, moudrý člověče.‘ Moudrý člověk vezme motyku a kope, načež uvidí želvu: ‚želva, pane.‘</p>
<p>Bráhman řekl: ‚Odstraň želvu, vezmi motyku a kopej, moudrý člověče.‘ Moudrý člověk vezme motyku a kope, načež uvidí sekeru a špalek [popraviště]: ‚sekera a špalek, pane.‘</p>
<p>Bráhman řekl: ‚Odstraň sekeru a špalek, vezmi motyku a kopej, moudrý člověče.‘ Moudrý člověk vezme motyku a kope, načež uvidí maso a šlachy: ‚maso a šlachy, pane.‘</p>
<p>Bráhman řekl: ‚Odstraň maso a šlachy, vezmi motyku a kopej, moudrý člověče.‘ Moudrý člověk vezme motyku a kope, načež uvidí Nágu [Velkého tvora]: ‚Nága, pane.‘</p>
<p>Bráhman řekl: ‚Zadrž, neubližuj Nágovi, vzdej úctu Nágovi!‘</p>
<p>Nyní, mnichu, jdi za Vznešeným a polož mu tuto otázku. Co ti Vznešený odpoví, to si dobře zapamatuj. V tomto světě s jeho bohy, Máry a Brahmy, s jeho pokolením asketů a bráhmanů, bohů a lidí, nevidím nikoho, kdo my mohl uspokojit mysl odpovědí na tuto otázku, kromě Tathágaty nebo Tathágatova žáka nebo někoho, kdo byl od něj poučen.“</p>
<p>Toto řekla ona dévatá [bohyně], načež odtamtud zmizela.</p>
<h2>Přirovnání k mraveništi</h2>
<p>Když skončila noc, ctihodný Kumára Kassapa přistoupil k Vznešenému, poklonil se mu a usedl stranou, načež Vznešeného oslovil:</p>
<p>„Pane, minulou noc ke mě přistoupila jistá dévatá, jejíž velká krása ozářila celý Háj slepců, postavila se stranou, načež mě takto oslovila:</p>
<p>‚Mnichu, mnichu, toto mraveniště v noci kouří a ve dne plane. …nevidím nikoho, kdo my mohl uspokojit mysl odpovědí na tuto otázku, kromě Tathágaty nebo Tathágatova žáka nebo někoho, kdo byl od něj poučen.‘</p>
<p>Toto řekla ona dévatá, načež odtamtud zmizela.</p>
<p>Co je mraveniště, pane? Co je kouř v noci a plameny ve dne? Kdo je bráhman a kdo je moudrý člověk? Co je motyka a co je kopání? Co je závora, ropucha, vidle [rozdvojka], síto, želva, sekera a špalek [popraviště], maso a šlachy? Kdo je Nága?“</p>
<p>„Mraveniště, mnichu, je název pro tělo složené ze čtyř velkých prvků (<i lang='pli' translate='no'>čátumahábhútikassa kája</i>), vzniklé z matky a otce, podporované tělesnou výživou, které je nestálé, je předmětem zničení, rozpadu a zániku.</p>
<p>Jakákoli činnost (<i lang='pli' translate='no'>kammanta</i>) prováděná během dne a noci, tvořená rozmýšlením (<i lang='pli' translate='no'>anuvitakkéti</i>) a rozvažováním (<i lang='pli' translate='no'>anuvičáréti</i>)—to je název pro kouř v noci.</p>
<p>Jakákoli rozmýšlení a rozvažování během dne a noci, jež vyplyne do mentální (<i lang='pli' translate='no'>manasá</i>), slovní (<i lang='pli' translate='no'>váčája</i>) a tělesné (<i lang='pli' translate='no'>kájéna</i>) činnosti—to je název pro plameny ve dne.</p>
<p>Bráhman je název pro Tathágatu, zasloužilého (<i lang='pli' translate='no'>arahato</i>), dokonale probuzeného (<i lang='pli' translate='no'>sammásambuddhassa</i>).</p>
<p>Moudrý člověk je název pro cvičícího se bhikkhua (<i lang='pli' translate='no'>sékha bhikkhu</i>).</p>
<p>Motyka je název pro moudrost ušlechtilých (<i lang='pli' translate='no'>arijá paňňá</i>).</p>
<p>Kopání je název pro vyvíjení energického úsilí (<i lang='pli' translate='no'>vírijárambha</i>).</p>
<p>Závora je název pro nevědomost (<i lang='pli' translate='no'>avidždžá</i>).</p>
<p>Odstranění závory je opuštění nevědomosti. To je smyslem tohoto: Moudrý člověk vezme motyku a kope.</p>
<p>Ropucha je název pro hněv a zoufalství (<i lang='pli' translate='no'>kodhúpájása</i>).</p>
<p>Odstranění ropuchy je opuštění hněvu a zoufalství. To je smyslem tohoto: Moudrý člověk vezme motyku a kope.</p>
<p>Vidle [rozdvojka] je název pro pochybnosti (<i lang='pli' translate='no'>vičikiččhá</i>).</p>
<p>Odstranění vidle je opuštění pochybností. To je smyslem tohoto: Moudrý člověk vezme motyku a kope.</p>
<p>Síto je název pro pět překážek (<i lang='pli' translate='no'>paňča nívaraná</i>), totiž—</p>
<p>(1) smyslná tužba (<i lang='pli' translate='no'>kámaččhanda</i>),</p>
<p>(2) zlovůle (<i lang='pli' translate='no'>bjápáda</i>),</p>
<p>(3) lenivost a malátnost (<i lang='pli' translate='no'>thínamiddha</i>),</p>
<p>(4) neklid a rozrušenost (<i lang='pli' translate='no'>uddhaččakukkučča</i>),</p>
<p>(5) pochybnost (<i lang='pli' translate='no'>vičikiččhá</i>).</p>
<p>Odstranění síta je opuštění pěti překážek. To je smyslem tohoto: Moudrý člověk vezme motyku a kope.</p>
<p>Želva je název pro pět skupin ulpívání (<i lang='pli' translate='no'>paňča upádánakkhandhá</i>), totiž—</p>
<p>(1) hmota [tělesnost] (<i lang='pli' translate='no'>rúpa</i>),</p>
<p>(2) pociťování (<i lang='pli' translate='no'>védaná</i>),</p>
<p>(3) vnímání (<i lang='pli' translate='no'>saňňá</i>),</p>
<p>(4) formace (<i lang='pli' translate='no'>sankhára</i>),</p>
<p>(5) vědomí (<i lang='pli' translate='no'>viňňána</i>).</p>
<p>Odstranění želvy je opuštění pěti skupin ulpívání. To je smyslem tohoto: Moudrý člověk vezme motyku a kope.</p>
<p>Sekera a špalek [popraviště] je název pro pět pramenů smyslnosti (<i lang='pli' translate='no'>paňča kámaguná</i>)—</p>
<p>(1) hmotné tvary vnímané [poznávané] okem (<i lang='pli' translate='no'>čakkhuviňňejjá rúpá</i>)…</p>
<p>(2) zvuky vnímané uchem (<i lang='pli' translate='no'>sotaviňňejjá saddá</i>)…</p>
<p>(3) vůně vnímané nosem (<i lang='pli' translate='no'>ghánaviňňejjá gandhá</i>)…</p>
<p>(4) chutě vnímané jazykem (<i lang='pli' translate='no'>dživháviňňejjá rasá</i>)…</p>
<p>(5) doteky vnímané tělem (<i lang='pli' translate='no'>kájaviňňejjá photthabbá</i>)—příjemné, půvabné, líbezné, milé, spjaté s rozkoší a vášní.</p>
<p>Odstranění sekery a špalku je opuštění pěti pramenů smyslnosti. To je smyslem tohoto: Moudrý člověk vezme motyku a kope.</p>
<p>Maso a šlachy je název pro potěšení a vášeň (<i lang='pli' translate='no'>nandírága</i>).</p>
<p>Odstranění masa a šlach je opuštění potěšení a vášně. To je smyslem tohoto: Moudrý člověk vezme motyku a kope.</p>
<p>Nága [Velký tvor] je název pro mnicha oproštěného od zákalů (<i lang='pli' translate='no'>khínásava bhikkhu</i>).</p>
<p>To je smysl tohoto: ‚Zadrž, neubližuj Nágovi, vzdej úctu Nágovi!‘“</p>
<p>Tak pravil Vznešený. Potěšený ctihodný Kumára Kassapa se zaradoval ze slov Vznešeného.</p>
<footer>
<p>Překlad <span class='author'>Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: http://dhammadesana.wz.cz/</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
