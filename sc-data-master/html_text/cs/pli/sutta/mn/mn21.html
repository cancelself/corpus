<!DOCTYPE html>
<html>
<head>
<meta charset='UTF-8'>
<meta name='author' content='Štěpán Chromovský'>
<title></title>
</head>
<body>
<article id='mn21' lang='cs'>
<header>
<ul>
<li class='division'>Sbírka středně dlouhých rozprav</li>
</ul>
<h1>21. Přirovnání k pile</h1>
</header>
<h2>Úvod—Mólija Phagguna</h2>
<p><span class='evam'>Tak jsem slyšel</span>. Jednou Vznešený prodléval v Sávatthí, v Džétově háji, Anáthapindikově zahradě.</p>
<p>Tehdy se ctihodný Mólija Phagguna až příliš sdružoval s nějakými mniškami (<i lang='pli' translate='no'>bhikkhuní</i>). Tak příliš se s nimi sdružoval, že když nějaký mnich v jeho přítomnosti mluvil nechvalně o těchto mniškách, ctihodný Mólija Phagguna kvůli tomu projevoval hněv (<i lang='pli' translate='no'>kupito</i>) a nelibost (<i lang='pli' translate='no'>anattamano</i>). A když nějaký mnich mluvil nechvalně v přítomnosti těchto mnišek o ctihodném Mólijovi Phaggunovi, tyto mnišky kvůli tomu projevovaly hněv a nelibost. Tak příliš se ctihodný Mólija Phagguna sdružoval s nějakými mniškami.</p>
<p>Tehdy nějaký mnich přistoupil k Vznešenému, pozdravil ho a usedl stranou, načež Vznešenému pověděl o této záležitosti s ctihodným Mólijou Phaggunou.</p>
<p>Vznešený pak oslovil tohoto mnicha: „Jdi, mnichu, a oslov Móliju Phaggunu mým jménem: ‚Učitel tě volá, příteli Phagguno.‘“ „Ano, pane,“ odpověděl, odešel za ctihodným Phaggunou a řekl mu: „Učitel tě volá, příteli Phagguno.“ „Ano, příteli,“ odpověděl, načež odešel za Vznešeným, pozdravil ho a usedl stranou, načež ho Vznešený takto oslovil: „Phagguno, je pravda, že se až příliš sdružuješ s mniškami? Tak příliš, že když nějaký mnich v tvé přítomnosti mluví nechvalně o těchto mniškách, projevuješ kvůli tomu hněv a nelibost, a když nějaký mnich mluví nechvalně v přítomnosti těchto mnišek o tobě, tyto mnišky kvůli tomu projevují hněv a nelibost? Tak příliš se sdružuješ s mniškami?“ „Ano, pane.“ „Phagguno, nejsi syn z dobré rodiny, který z důvěry odešel z domova do bezdomoví?“ „Ano, pane.“</p>
<p>„Phagguno, pro tebe, syna z dobré rodiny, který z důvěry odešel z domova do bezdomoví, není vhodné tak příliš se sdružovat s mniškami.</p>
<p>Proto, když někdo bude hovořit v tvé přítomnosti nechvalně o těchto mniškách, měl bys opustit všechny tužby a myšlenky spjaté se světským životem. A zde, Phagguno, by ses měl takto cvičit: ‚Má mysl bude nevzrušená (<i lang='pli' translate='no'>na viparinatam</i>) a nebudu mluvit zlými slovy (<i lang='pli' translate='no'>pápikam váčam</i>). Budu prodlévat soucitně, ku prospěchu ostatních (<i lang='pli' translate='no'>hitánukampí</i>), s laskavou myslí (<i lang='pli' translate='no'>mettáčitto</i>), bez vnitřní nenávisti (<i lang='pli' translate='no'>na dosantaro</i>).‘ Tak by ses měl cvičit, Phagguno.</p>
<p>Když někdo bude v tvé přítomnosti napadat tyto mnišky pěstmi, kameny, holemi či noži, měl bys opustit všechny tužby a myšlenky spjaté se světským životem. A zde, Phagguno, by ses měl cvičit: ‚Má mysl bude nevzrušená a nebudu mluvit zlými slovy. Budu prodlévat soucitně, ku prospěchu ostatních, s laskavou myslí, bez vnitřní nenávisti.‘ Tak by ses měl cvičit, Phagguno.</p>
<p>Když někdo bude hovořit nechvalně o tobě, měl bys opustit všechny tužby a myšlenky spjaté se světským životem. A zde, Phagguno, by ses měl takto cvičit: ‚Má mysl bude nevzrušená a nebudu mluvit zlými slovy. Budu prodlévat soucitně, ku prospěchu ostatních, s laskavou myslí, bez vnitřní nenávisti.‘ Tak by ses měl cvičit, Phagguno.</p>
<p>Když tě někdo bude napadat pěstmi, kameny, holemi či noži, měl bys opustit všechny tužby a myšlenky spjaté se světským životem. A zde, Phagguno, by ses měl cvičit: ‚Má mysl bude nevzrušená a nebudu mluvit zlými slovy. Budu prodlévat soucitně, ku prospěchu ostatních, s laskavou myslí, bez vnitřní nenávisti.‘ Tak by ses měl cvičit, Phagguno.“</p>
<h2>Přirovnání k vozu</h2>
<p>Vznešený pak oslovil mnichy: „Mniši, jednou mniši potěšili moji mysl. Tehdy jsem mnichy takto oslovil:</p>
<p>‚Mniši, já jím jen jednou [za den]. Díky tomu jsem prostý nemocí a chorob, pociťuji lehkost a sílu a prodlévám v pohodě. Mniši, jezte také jen jedou [za den]. Díky tomu budete také prostí nemocí a chorob, budete pociťovat lehkost a sílu a prodlévat v pohodě.‘</p>
<p>Nemusím již dále poučovat tyto mnichy, pouze v nich takto nechám vyvstat uvědomění (<i lang='pli' translate='no'>sati</i>).</p>
<p>Jako kdyby na rovné zemi, na křižovatce čtyř silnic stál vůz, zapřažený ke koním, čekajícím na pobídnutí k rozjezdu, a dovedný kočí, vodič zkrocených koní by vystoupil na vůz, v levé ruce otěže, v pravé bič, a mohl by vyjet dopředu či zpět po jakékoli cestě si přeje. Podobně nemusím již dále poučovat tyto mnichy, pouze v nich takto nechám vyvstat uvědomění (<i lang='pli' translate='no'>sati</i>).</p>
<p>Proto, mniši, opusťte (<i lang='pli' translate='no'>padžahatha</i>) to, co je neprospěšné (<i lang='pli' translate='no'>akusalam</i>) a oddejte se (<i lang='pli' translate='no'>ájogam</i>) tomu, co je prospěšné (<i lang='pli' translate='no'>kusalam</i>), neboť takto dojdete k vzrůstu (<i lang='pli' translate='no'>vuddhim</i>), nabývání (<i lang='pli' translate='no'>virúlhim</i>) a naplnění (<i lang='pli' translate='no'>vépullam</i>) v této Dhammě a disciplíně (<i lang='pli' translate='no'>vinaja</i>).</p>
<h2>Přirovnání k sálovému háji</h2>
<p>Jako kdyby zde byl velký mladý sálový háj poblíž města či vesnice, zarostlý různým plevelem, a tu by se objevil nějaký muž přející si dobro (<i lang='pli' translate='no'>atthakámo</i>), prospěch (<i lang='pli' translate='no'>hitakámo</i>) a zabezpečení (<i lang='pli' translate='no'>jogakkhémakámo</i>) pro tento háj. Tento muž by vyřezal a vyhodil plevelné stromky, jež ubíraly sálovým stromkům výživu, háj by vyčistil a napřímil a narovnal sálové stromky, tak aby tento sálový háj později dospěl k vzrůstu, nabývání a naplnění.</p>
<p>Právě tak, mniši, opusťte to, co je neprospěšné a oddejte se tomu, co je prospěšné, neboť takto dojdete k vzrůstu, nabývání a naplnění v této Dhammě a disciplíně.</p>
<h2>Hospodyně Vedéhiká</h2>
<p>Dříve, mniši, žila zde v Sávatthí hospodyně jménem Vedéhiká, o níž se se šířila takováto dobrá pověst (<i lang='pli' translate='no'>kaljáno kittisaddo</i>): ‚Hospodyně Vedéhiká je přívětivá (<i lang='pli' translate='no'>soratá</i>), hospodyně Vedéhiká je příjemná (<i lang='pli' translate='no'>nivátá</i>), hospodyě Vedéhiká je umírněná (<i lang='pli' translate='no'>upasantá</i>).‘ Tato hospodyně Vedéhiká měla služku jménem Kálí, která byla chytrá (<i lang='pli' translate='no'>dakkhá</i>), bystrá (<i lang='pli' translate='no'>analasá</i>) a pořáná ve své práci (<i lang='pli' translate='no'>susamvihitakammantá</i>). Tato služka Kálí si pomyslela: ‚O mé paní se šíří takováto dobrá pověst: „Hospodyně Vedéhiká je přívětivá, hospodyně Vedéhiká je příjemná, hospodyě Vedéhiká je umírněná.“ Jak je to ale ve skutečnosti? I když neprojevuje hněv, je v ní přezto přítomen nebo není? Je to jen kvůli mé pořádné práci, že má paní neprojevuje hněv, ačkoli je v ní ve skutečnosti přítomen? Co kdybych svou paní vyzkoušela?‘</p>
<p>A tak služka Kálí ráno vstala pozdě. Hospodyně Vedéhiká jí řekla: „Hej, Kálí!“ „Co je, paní?“ „Proč jsi ráno vstala pozdě?“ „Bezdůvodně, paní.“ „Bezdůvodně ráno vstáváš pozdě, ty zlá služko?“—rozhněvala se hospodyně, rozzlobila se a zamračila. Pak si služka Kálí pomyslela: ‚Ve skutečnosti, i když má paní neprojevuje hněv, je v ní přítomen a nikoli nepřítomen. Je to jen kvůli mé pořádné práci, že má paní neprojevuje hněv, ačkoli je v ní skutečně přítomen a nikoli nepřítomen. Co kdybych svou paní vyzkoušela ještě trochu?‘</p>
<p>A tak služka Kálí ráno vstala ještě později. Hospodyně Vedéhiká jí řekla: „Hej, Kálí!“ „Co je, paní?“ „Proč jsi ráno vstala ještě později?“ „Bezdůvodně, paní.“ „Bezdůvodně ráno vstáváš ještě později, ty zlá služko?“—rozhněvala se hospodyně, rozzlobila se a promlouvala rozzlobenými slovy. Pak si služka Kálí pomyslela: ‚Ve skutečnosti, i když má paní neprojevuje hněv, je v ní přítomen a nikoli nepřítomen. Je to jen kvůli mé pořádné práci, že má paní neprojevuje hněv, ačkoli je v ní skutečně přítomen a nikoli nepřítomen. Co kdybych svou paní vyzkoušela ještě trochu?‘</p>
<p>A tak služka Kálí ráno vstala ještě později. Hospodyně Vedéhiká jí řekla: „Hej, Kálí!“ „Co je, paní?“ „Proč jsi ráno vstala ještě později?“ „Bezdůvodně, paní.“ „Bezdůvodně ráno vstáváš ještě později, ty zlá služko?“—rozhněvala se hospodyně, rozzlobila se, vzala váleček a úderem jí rozštípla hlavu.</p>
<p>Služka Kálí pak s rozštípnutou hlavou, ze které vytékala krev, udala svou paní sousedům: ‚Pohleďte na její přívětivý skutek, pohleďte na její příjemný skutek, pohleďte na její umírněný skutek! Jak se může rozhněvat, rozzlobit, vzít váleček a rozštípnout mi hlavu za to, že jsem vstala ráno pozdě?‘ A později se rozšířila o hospodyni jménem Vedéhiká takováto špatná pověst (<i lang='pli' translate='no'>pápako kittisaddo</i>): ‚Hospodyně Vedéhiká je hrubá [krutá] (<i lang='pli' translate='no'>čandí</i>), hospodyně Vedéhiká je nepříjemná (<i lang='pli' translate='no'>anivátá</i>), hospodyě Vedéhiká je neumírěná (<i lang='pli' translate='no'>anupasantá</i>).‘</p>
<h2>Kdo je přívětivý</h2>
<p>Podobně, mniši, může být nějaký mnich velice přívětivý, velice příjemný a velice umírněný tak dlouho, dokud se ho nedotkne nějaká nepříjemná řeč. Ale když se ho dotkne nějaká nepříjemná řeč, pak se pozná jestli je tento mnich skutečně přívětivý, příjemný a umírněný.</p>
<p>Já, mniši, nenazývám přívětivým (<i lang='pli' translate='no'>suvačo</i>) takového mnicha, který je přívětivým a snaží se být přívětivým jen proto, aby dostal roucha, almužní jídlo, příbytek a léky pro případ nemoci. A z jakého důvodu? Jelikož tento mnich není přívětivý a nesnaží se být přívětivým, když nedostane roucha, almužní jídlo, příbytek a léky pro případ nemoci. Ale takového mnicha, který je přívětivý a snaží se být přívětivým, jelikož ctí, uznává a respektuje Dhammu, toho nazývám přívětivým (<i lang='pli' translate='no'>suvačo</i>). Proto byste se, mniši, měli takto cvičit: ‚Budeme přívětiví a budeme se snažit být přívětiví, jelikož ctíme, uznáváme a respektujeme Dhammu.‘ Tak byste se měli cvičit, mniši.</p>
<h2>Pět směrů řeči</h2>
<p>Je těchto pět směrů řeči, mniši, kterými k vám mohou ostatní mluvit, když vás osloví: jejich řeč</p>
<p>(1) může být vyřčena ve správný čas (<i lang='pli' translate='no'>káléna</i>) nebo v nesprávný čas (<i lang='pli' translate='no'>akáléna</i>),</p>
<p>(2) může být pravdivá (<i lang='pli' translate='no'>bhúténa</i>) nebo nepravdivá (<i lang='pli' translate='no'>abhúténa</i>),</p>
<p>(3) může být příjemná (<i lang='pli' translate='no'>sanhéna</i>) nebo hrubá (<i lang='pli' translate='no'>pharuséna</i>),</p>
<p>(4) může být prospěšná [smysluplná] (<i lang='pli' translate='no'>atthasamhiténa</i>) nebo neprospěšná [nesmyslná] (<i lang='pli' translate='no'>anatthasamhiténa</i>),</p>
<p>(5) může být vyplývající z laskavé mysli (<i lang='pli' translate='no'>mettáčittá</i>) nebo vyplývající z vnitřní nenávisti (<i lang='pli' translate='no'>dosantará</i>).</p>
<p>… Zde mniši, byste se měli takto cvičit: ‚Naše mysl bude nevzrušená (<i lang='pli' translate='no'>no viparinatam</i>) a nebudeme mluvit zlými slovy (<i lang='pli' translate='no'>pápikam váčam</i>). Budeme prodlévat soucitně, ku prospěchu ostatních (<i lang='pli' translate='no'>hitánukampí</i>), s laskavou myslí (<i lang='pli' translate='no'>mettáčittá</i>), bez vnitřní nenávisti (<i lang='pli' translate='no'>na dósantará</i>). Budeme prodlévat, pronikaje tyto osoby myslí naplněnou laskavostí. Budeme prodlévat, pronikaje celý svět myslí naplněnou laskavostí (<i lang='pli' translate='no'>mettásahagaténa čitténa</i>), rozšířenou (<i lang='pli' translate='no'>vipuléna</i>), zmohutnělou (<i lang='pli' translate='no'>mahaggaténa</i>), nezměrnou [neomezenou] (<i lang='pli' translate='no'>appamánéna</i>), prostou zášti (<i lang='pli' translate='no'>averéna</i>) a zlovůle (<i lang='pli' translate='no'>abjábadždžhéna</i>).‘ Tak byste se měli cvičit, mniši.</p>
<h2>Přirovnání k zemi</h2>
<p>Jako kdyby přišel nějaký muž s motykou a košíkem a řekl by: ‚Tuto velkou zemi zbavím její zemitosti.‘ A pak by kopnul tu a tam, převrátil by kus země tu a tam, poplival by ji a pomočil tu a tam, přičemž by vykřikoval: ‚Buď zbavena své zemitosti, buď zbavena své zemitosti.‘ Co myslíte, mniši, mohl by tento muž zbavit tuto velkou zemi její zemitosti?“ „Ne , pane.“ „A z jakého důvodu?“ „Jelikož tato velká země (<i lang='pli' translate='no'>mahápathaví</i>) je hluboká (<i lang='pli' translate='no'>gambhírá</i>) a nezměrná (<i lang='pli' translate='no'>appamejjá</i>) a není možné zbavit ji její zemitosti. Takový muž by sklidil pouze vyčerpanost (<i lang='pli' translate='no'>kilamatha</i>) a roztrpčení (<i lang='pli' translate='no'>vigháta</i>).“ „Stejně tak, mniši, je těchto pět směrů řeči, kterými k vám mohou ostatní mluvit, když vás osloví: …</p>
<p>Zde mniši, byste se měli takto cvičit: ‚Naše mysl bude nevzrušená a nebudeme mluvit zlými slovy. Budeme prodlévat soucitně, ku prospěchu ostatních, s laskavou myslí, bez vnitřní nenávisti. Budeme prodlévat, pronikaje tyto osoby myslí naplněnou laskavostí. Budeme prodlévat, pronikaje celý svět myslí podobnou zemi (<i lang='pli' translate='no'>pathavísaména čétasá</i>), rozšířenou, zmohutnělou, nezměrnou [neomezenou], prostou zášti a zlovůle.‘ Tak byste se měli cvičit, mniši.</p>
<h2>Přirovnání k prostoru</h2>
<p>Jako kdyby přišel nějaký muž s růžovou, rudou, indigovou či karmínovou barvou a řekl by: ‚Nakreslím a vytvořím obrazy (<i lang='pli' translate='no'>tvary</i>) v (<i lang='pli' translate='no'>prázdném</i>) prostoru (<i lang='pli' translate='no'>ákása</i>).‘ Co myslíte, mniši, mohl by tento muž nakreslit a vytvořit obrazy v [prázdném] prostoru?“ „Ne, pane.“ „A z jakého důvodu?“ „Jelikož [prázdný] prostor je nehmotný (<i lang='pli' translate='no'>arúpí</i>) a neviditelný (<i lang='pli' translate='no'>anidassano</i>), a není možné v něm nakreslit a vytvořit obrazy. Takový muž by sklidil pouze vyčerpanost a roztrpčení.“ „Stejně tak, mniši, je těchto pět směrů řeči, kterými k vám mohou ostatní mluvit, když vás osloví: …</p>
<p>Zde mniši, byste se měli takto cvičit: ‚Naše mysl bude nevzrušená a nebudeme mluvit zlými slovy. Budeme prodlévat soucitně, ku prospěchu ostatních, s laskavou myslí, bez vnitřní nenávisti. Budeme prodlévat, pronikaje tyto osoby myslí naplněnou laskavostí. Budeme prodlévat, pronikaje celý svět myslí podobnou prostoru (<i lang='pli' translate='no'>ákásasaména čétasá</i>), rozšířenou, zmohutnělou, nezměrnou [neomezenou], prostou zášti a zlovůle.‘ Tak byste se měli cvičit, mniši.</p>
<h2>Přirovnání k řece Ganze</h2>
<p>Jako kdyby přišel nějaký muž s hořící loučí z trávy a řekl by: ‚Zažehnu a spálím tuto řeku Gangu hořící loučí z trávy.‘ Co myslíte, mniši, mohl by tento muž zažehnout a spálit tuto řeku Gangu hořící loučí z trávy?“ „Ne, pane.“ „A z jakého důvodu?“ „Jelikož tato řeka Ganga je hluboká (<i lang='pli' translate='no'>gambhírá</i>) a nezměrná (<i lang='pli' translate='no'>appamejjá</i>), a není možné ji zažehnout a spálit hořící loučí z trávy. Takový muž by sklidil pouze vyčerpanost a roztrpčení.“ „Stejně tak, mniši, je těchto pět směrů řeči, kterými k vám mohou ostatní mluvit, když vás osloví: …</p>
<p>Zde mniši, byste se měli takto cvičit: ‚Naše mysl bude nevzrušená a nebudeme mluvit zlými slovy. Budeme prodlévat soucitně, ku prospěchu ostatních, s laskavou myslí, bez vnitřní nenávisti. Budeme prodlévat, pronikaje tyto osoby myslí naplněnou laskavostí. Budeme prodlévat, pronikaje celý svět myslí podobnou řece Ganze (<i lang='pli' translate='no'>gangásaména čétasá</i>), rozšířenou, zmohutnělou, nezměrnou [neomezenou], prostou zášti a zlovůle.‘ Tak byste se měli cvičit, mniši.</p>
<h2>Přirovnání k vaku z kočičí kůže</h2>
<p>Jako kdyby zde byl vak z kočičí kůže (<i lang='pli' translate='no'>bilárabhastá</i>), pružný, velice pružný, veskrze pružný, vláčný a měkký, který nešustí ani nešelestí, a přišel by nějaký muž s holí či střepem a řekl by: ‚Je zde tento vak z kočičí kůže… , způsobím aby tento vak šustil a šelestil.‘ Co myslíte, mniši, mohl by tento muž způsobit holí či střepem aby tento vak šustil či šelestil?“ „Ne, pane.“ „A z jakého důvodu?“ „Jelikož tento vak z kočičí kůže je pružný, velice pružný, veskrze pružný, vláčný a měkký, a proto nešustí ani nešelestí, a není možné způsobit aby šustil či šelestil. Takový muž by sklidil pouze vyčerpanost a roztrpčení.“ „Stejně tak, mniši, je těchto pět směrů řeči, kterými k vám mohou ostatní mluvit, když vás osloví: …</p>
<p>Zde mniši, byste se měli takto cvičit: ‚Naše mysl bude nevzrušená a nebudeme mluvit zlými slovy. Budeme prodlévat soucitně, ku prospěchu ostatních, s laskavou myslí, bez vnitřní nenávisti. Budeme prodlévat, pronikaje tyto osoby myslí naplněnou laskavostí. Budeme prodlévat, pronikaje celý svět myslí podobnou vaku z kočičí kůže (<i lang='pli' translate='no'>bilárabhastásaména čétasá</i>), rozšířenou, zmohutnělou, nezměrnou [neomezenou], prostou zášti a zlovůle.‘ Tak byste se měli cvičit, mniši.</p>
<h2>Přirovnání k pile</h2>
<p>Mniši, i kdyby vám loupežníci odřezávali údy dvojruční pilou, ten, kdo by nechal vyvstat ve své mysli nenávist (<i lang='pli' translate='no'>mano padúsejja</i>) vůči nim, by nejednal podle mého učení.</p>
<p>Zde mniši, byste se měli takto cvičit: ‚Naše mysl bude nevzrušená a nebudeme mluvit zlými slovy. Budeme prodlévat soucitně, ku prospěchu ostatních, s laskavou myslí, bez vnitřní nenávisti. Budeme prodlévat, pronikaje tyto osoby myslí naplněnou laskavostí. Budeme prodlévat, pronikaje celý svět myslí naplněnou laskavostí (<i lang='pli' translate='no'>mettásahagaténa čétasá</i>), rozšířenou, zmohutnělou, nezměrnou [neomezenou], prostou zášti a zlovůle.‘ Tak byste se měli cvičit, mniši.</p>
<p>Mniši, máte-li neustále na paměti toto poučení (<i lang='pli' translate='no'>ovádam</i>) o přirovnání k pile (<i lang='pli' translate='no'>kakačúpamam</i>), vidíte pak nějaký směr řeči, ať obyčejný či hrubý, který byste nemohli snést (<i lang='pli' translate='no'>strpět</i>)?“ „Ne, pane.“ „Proto, mniši, byste měli mít neustále na paměti toto poučení o přirovnání k pile. A to povede na dlouhou dobu k vašemu prospěchu (<i lang='pli' translate='no'>hitája</i>) a blahu (<i lang='pli' translate='no'>sukhája</i>).“</p>
<p>Tak pravil Vznešený. Potěšení mniši se zaradovali ze slov Vznešeného.</p>
<footer>
<p>Překlad <span class='author'>Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: http://dhammadesana.wz.cz/</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
