<!DOCTYPE html>
<html>
<head>
<meta charset='UTF-8'>
<meta name='author' content='Bhikkhu Gavésakó, Štěpán Chromovský'>
<title></title>
</head>
<body>
<article id='mn5' lang='cs'>
<header>
<ul>
<li class='division'>Sbírka středně dlouhých rozprav</li>
</ul>
<h1>5. Bez poskvrny</h1>
</header>
<h2>Úvod—Dva páry jedinců</h2>
<p><span class='evam'>Tak jsem slyšel</span>. Jednou Vznešený prodléval v Sávatthí, v Džétově háji, Anáthapindikově zahradě. Tam ctihodný Sáriputta oslovil mnichy: „Přátelé, mnichové!“ „Příteli!“ odpověděli mu mniši. Ctihodný Sáriputta pravil:</p>
<p>„Jsou tyto čtyři druhy jedinců, které lze nalézt ve světě. Které čtyři?</p>
<p>Zde je, přátelé, nějaký (1) jedinec s poskvrnou, který nechápe (<i lang='pli' translate='no'>nappadžánáti</i>) v souladu se skutečností: ‚Je ve mně vnitřní poskvrna (<i lang='pli' translate='no'>adždžhattam angana</i>).‘</p>
<p>A nějaký (2) jedinec s poskvrnou, který chápe (<i lang='pli' translate='no'>padžánáti</i>) v souladu se skutečností: ‚Je ve mně vnitřní poskvrna.‘</p>
<p>Zde je, přátelé, nějaký (3) jedinec bez poskvrny, který nechápe v souladu se skutečností: ‚Není ve mně vnitřní poskvrna.‘</p>
<p>A nějaký (4) jedinec bez poskvrny, který chápe v souladu se skutečností: ‚Není ve mně vnitřní poskvrna.‘ Zde, přátelé, ten (1) jedinec s poskvrnou, který nechápe v souladu se skutečností: ‚Je ve mně vnitřní poskvrna,‘ je označován za nižšího (<i lang='pli' translate='no'>hínapuriso</i>) z oněch dvou jedinců s poskvrnou. A ten (2) jedinec s poskvrnou, který chápe v souladu se skutečností: ‚Je ve mně vnitřní poskvrna,‘ je označován za vyššího (<i lang='pli' translate='no'>setthapuriso</i>) z oněch dvou jedinců s poskvrnou.</p>
<p>Zde, přátelé, ten (3) jedinec bez poskvrny, který nechápe v souladu se skutečností: ‚Není ve mně vnitřní poskvrna,‘ je označován za nižšího z oněch dvou jedinců bez poskvrny. A ten (4) jedinec bez poskvrny, který chápe v souladu se skutečností: ‚Není ve mně vnitřní poskvrna,‘ je označován za vyššího z oněch dvou jedinců bez poskvrny.“</p>
<p>Po těchto slovech ctihodný Mahá Moggallána takto oslovil ctihodného Sáriputtu: „Jaký je důvod, příteli Sáriputto, jaká je příčina toho, že z těchto dvou jedinců s poskvrnou je jeden označován za nižšího a druhý za vyššího? A jaký je důvod, jaká je příčina toho, že z těchto dvou jedinců bez poskvny je jeden označován za nižšího a druhý za vyššího?“</p>
<p>(1) „Když, příteli, nějaký jedinec s poskvrnou nechápe v souladu se skutečností: ‚Je ve mně vnitřní poskvrna,‘ lze od něj očekávat, že nerozvine vůli, nevyvine úsilí, nevzbudí v sobě energii (<i lang='pli' translate='no'>na vírijam árabhissati</i>) k odstranění oné poskvrny a zemře s vášní (<i lang='pli' translate='no'>sarágo</i>), s nenávistí (<i lang='pli' translate='no'>sadoso</i>), se zaslepeností (<i lang='pli' translate='no'>samoho</i>), s poskvrnou (<i lang='pli' translate='no'>sángano</i>) a se znečištěnou myslí (<i lang='pli' translate='no'>samkilitthačitto</i>).</p>
<p>Jako kdyby si, příteli, někdo přinesl bronzovou misku z obchodu či z kovárny, pokrytou prachem a špínou, a pak by jí ani nepoužíval, ani nevyčistil, ale odhodil by jí do špinavého kouta. Nebyla by ta bronzová miska za nějakou dobu ještě znečištěnější a špinavější?“ „Ano, příteli.“ „Právě tak, příteli, když nějaký jedinec s poskvrnou nechápe v souladu se skutečností: ‚Je ve mně vnitřní poskvrna,‘ lze od něj očekávat, že nerozvine vůli, nevyvine úsilí, nevzbudí v sobě energii k odstranění oné poskvrny a zemře s vášní, nenávistí, zaslepeností, s poskvrnou a se znečištěnou myslí.</p>
<p>(2) Když, příteli, nějaký jedinec s poskvrnou chápe v souladu se skutečností: ‚Je ve mně vnitřní poskvrna,‘ lze od něj očekávat, že rozvine vůli, vyvine úsilí, vzbudí v sobě energii (<i lang='pli' translate='no'>vírijam árabhissati</i>) k odstranění oné poskvrny a zemře bez vášně (<i lang='pli' translate='no'>arágo</i>), bez nenávisti (<i lang='pli' translate='no'>adoso</i>), bez zaslepenosti (<i lang='pli' translate='no'>amoho</i>), bez poskvrny (<i lang='pli' translate='no'>anangano</i>) a s neznečištěnou myslí (<i lang='pli' translate='no'>asamkilitthačitto</i>).</p>
<p>Jako kdyby si, příteli, někdo přinesl bronzovou misku z obchodu či z kovárny, pokrytou prachem a špínou, a pak by jí používal a vyčistil, a neodhodil by jí do špinavého kouta. Nebyla by ta bronzová miska za nějakou dobu čistá a jasná?“ „Ano, příteli.“ „Právě tak, příteli, když nějaký jedinec s poskvrnou chápe v souladu se skutečností: ‚Je ve mně vnitřní poskvrna,‘ lze od něj očekávat, že rozvine vůli, vyvine úsilí, vzbudí v sobě energii k odstranění oné poskvrny a zemře bez vášně, nenávisti, zaslepenosti, bez poskvrny a s neznečištěnou myslí.</p>
<p>(3) Když, příteli, nějaký jedinec bez poskvrny nechápe v souladu se skutečností: ‚Není ve mně vnitřní poskvrna,‘ lze od něj očekávat, že zaměří svou pozornost (<i lang='pli' translate='no'>manasí karissati</i>) na znak (<i lang='pli' translate='no'>představu</i>) krásy (<i lang='pli' translate='no'>subha-nimitta</i>), jeho mysl pokazí vášeň a zemře s vášní, nenávistí, zaslepeností, s poskvrnou a se znečištěnou myslí.</p>
<p>Jako kdyby si, příteli, někdo přinesl bronzovou misku z obchodu či z kovárny, čistou a jasnou, a pak by jí ani nepoužíval, ani nevyčistil, ale odhodil by jí do špinavého kouta. Nebyla by ta bronzová miska za nějakou dobu znečištěná a špinavá?“ „Ano, příteli.“ „Právě tak, příteli, když nějaký jedinec bez poskvrny nechápe v souladu se skutečností: ‚Není ve mně vnitřní poskvrna,‘ lze od něj očekávat, že zaměří svou pozornost na znak krásy, jeho mysl pokazí vášeň a zemře s vášní, nenávistí, zaslepeností, s poskvrnou a se znečištěnou myslí.</p>
<p>(4) Když, příteli, nějaký jedinec bez poskvrny chápe v souladu se skutečností: ‚Není ve mně vnitřní poskvrna,‘ lze od něj očekávat, že nezaměří svou pozornost (<i lang='pli' translate='no'>na manasí karissati</i>) na znak [představu] krásy, jeho mysl nepokazí vášeň a zemře bez vášně, nenávisti, zaslepenosti, bez poskvrny a s neznečištěnou myslí.</p>
<p>Jako kdyby si, příteli, někdo přinesl bronzovou misku z obchodu či z kovárny, čistou a jasnou, a pak by jí používal a vyčistil, a neodhodil by jí do špinavého kouta. Nebyla by ta bronzová miska za nějakou dobu ještě čistější a jasnější?“ „Ano, příteli.“ „Právě tak, příteli, když nějaký jedinec bez poskvrny chápe v souladu se skutečností: ‚Není ve mně vnitřní poskvrna,‘ lze od něj očekávat, že nezaměří svou pozornost na znak krásy, jeho mysl nepokazí vášeň a zemře bez vášně, nenávisti, zaslepenosti, bez poskvrny a s neznečištěnou myslí.</p>
<p>Toto je důvod, příteli Moggalláno, toto je příčina toho, že z těchto dvou jedinců s poskvrnou je jeden označován za nižšího a druhý za vyššího. A toto je důvod, toto je příčina toho, že z těchto dvou jedinců bez poskvny je jeden označován za nižšího a druhý za vyššího.“</p>
<h2>Poskvrna</h2>
<p>„Říká se, příteli, ‚poskvrna, poskvrna,‘ ale co toto slovo označuje?“</p>
<p>„Poskvrna je označení pro oblast špatných, neprospěšných přání (<i lang='pli' translate='no'>pápakánam akusalánam iččhá-vačaránam</i>).</p>
<p>Je možné, že v nějakém mnichovi vyvstane takovéto přání: ‚Jestli se dopustím nějakého prohřešku, kéž se o mně druzí mniši nedozvědí, že jsem se dopustil prohřešku.‘ A je možné, že se o něm druzí mniši dozvědí, že se dopustil prohřešku. On je kvůli tomu podrážděný (<i lang='pli' translate='no'>kupito</i>) a rozmrzelý (<i lang='pli' translate='no'>appatíto</i>): ‚Mniši o mně vědí, že jsem se dopustil prohřešku.‘ Ona podrážděnost a rozmrzelost, příteli, je zde poskvrnou.</p>
<p>Je možné, že v nějakém mnichovi vyvstane takovéto přání: ‚Dopustil jsem se prohřešku. Kéž mne druzí mniši napomenou v soukromí, a ne uprostřed obce mnichů.‘ A je možné, že ho druzí mniši napomenou uprostřed obce mnichů, a ne v soukromí. On je kvůli tomu podrážděný a rozmrzelý: ‚Mniši mne napomínají uprostřed obce mnichů, a ne v soukromí.‘ Ona podrážděnost a rozmrzelost, příteli, je zde poskvrnou.</p>
<p>Je možné, že v nějakém mnichovi vyvstane takovéto přání: ‚Dopustil jsem se prohřešku. Kéž mne napomene ten, který je mi rovný, a ne někdo, kdo mi není rovný.‘ A je možné, že ho napomene někdo, kdo mu není rovný, a ne ten, který je mu rovný. On je kvůli tomu podrážděný a rozmrzelý: ‚Napomíná mne někdo, kdo mi není rovný, a ne ten, který je mi rovný.‘ Ona podrážděnost a rozmrzelost, příteli, je zde poskvrnou.</p>
<p>Je možné, že v nějakém mnichovi vyvstane takovéto přání: ‚Kéž by Mistr učil mnichy Dhammu kladením otázek právě mně, a ne někomu jinému.‘ … Ona podrážděnost a rozmrzelost, příteli, je zde poskvrnou.</p>
<p>Je možné, že v nějakém mnichovi vyvstane takovéto přání: ‚Kéž by mniši vstoupili do vesnice za almužnou právě se mnou v čele, a ne s někým jiným.‘ … Ona podrážděnost a rozmrzelost, příteli, je zde poskvrnou.</p>
<p>Je možné, že v nějakém mnichovi vyvstane takovéto přání: ‚Kéž bych právě já získal v jídelně nejlepší místo na sezení, nejlepší vodu, nejlepší pokrm, a ne někdo jiný.‘ … Ona podrážděnost a rozmrzelost, příteli, je zde poskvrnou.</p>
<p>Je možné, že v nějakém mnichovi vyvstane takovéto přání: ‚Kéž bych právě já mohl v jídelně po jídle pronést poděkování, a ne někdo jiný.‘ … Ona podrážděnost a rozmrzelost, příteli, je zde poskvrnou.</p>
<p>Je možné, že v nějakém mnichovi vyvstane takovéto přání: ‚Kéž bych právě já mohl učit Dhammu mnichy… mnišky… laiky… laičky, jež přišli do kláštera, a ne někdo jiný.‘ … Ona podrážděnost a rozmrzelost, příteli, je zde poskvrnou.</p>
<p>Je možné, že v nějakém mnichovi vyvstane takovéto přání: ‚Kéž bych právě já byl ctěn, uznáván, považován a uctíván mnichy… mniškami… laiky… laičkami, a ne někdo jiný.‘ … Ona podrážděnost a rozmrzelost, příteli, je zde poskvrnou.</p>
<p>Je možné, že v nějakém mnichovi vyvstane takovéto přání: ‚Kéž bych právě já získal nejskvělejší roucho… nejskvělejší almužní jídlo… nejskvělejší přístřeší… nejskvělejší léky pro případ nemoci, a ne někdo jiný.‘ … Ona podrážděnost a rozmrzelost, příteli, je zde poskvrnou.</p>
<p>Poskvrna, příteli, je označení pro oblast těchto špatných, neprospěšných přání .</p>
<p>Jestliže je na nějakém mnichovi vidět nebo se o něm lze doslechnout, že neopustil (<i lang='pli' translate='no'>appahíná</i>) oblast těchto špatných, neprospěšných přání, tak přestože žije v lese, v odlehlých přístřeších, chodí za almužnou bez zastávek od domu k domu, nosí jen odhozené hadry a halí se do hrubého roucha, jeho společníci v čistém životě ho nectí, neuznávají, nepovažují si ho a neuctívají ho (<i lang='pli' translate='no'>na púdženti</i>).</p>
<p>A z jakého důvodu? Jelikož na tomto ctihodném je vidět nebo se o něm lze doslechnout, že neopustil oblast těchto špatných, neprospěšných přání.</p>
<p>Jako kdyby, příteli, někdo přinesl bronzovou misku z obchodu či z kovárny, čistou a jasnou, vložil by do ní mrtvolu hada nebo psa nebo člověka, přikryl by jí jinou miskou a odnesl by ji zpět na trh. Když by to lidé viděli, říkali by: ‚Co to tam neseš jako nějaký poklad?‘ Pak by zvedli víko misky, odkryli ji a podívali by se dovnitř, a při tom pohledu by je naplnila taková nelibost, takový odpor a hnus, že ani hladoví by neměli pomyšlení na jídlo, nemluvě o těch najedených.</p>
<p>Právě tak, příteli, jestliže je na nějakém mnichovi vidět nebo se o něm lze doslechnout, že neopustil oblast těchto špatných, neprospěšných přání… jeho společníci v čistém životě ho nectí, neuznávají, nepovažují si ho a neuctívají ho. …</p>
<p>Jestliže je na nějakém mnichovi vidět nebo se o něm lze doslechnout, že opustil (<i lang='pli' translate='no'>pahíná</i>) oblast těchto špatných, neprospěšných přání, tak přestože žije na kraji vesnice, přijímá pozvání a nosí roucha darovaná hospodáři, jeho společníci v čistém životě ho ctí, uznávají, považují si ho a uctívají ho (<i lang='pli' translate='no'>púdženti</i>) .</p>
<p>A z jakého důvodu? Jelikož na tomto ctihodném je vidět nebo se o něm lze doslechnout, že opustil oblast těchto špatných, neprospěšných přání.</p>
<p>Jako kdyby, příteli, někdo přinesl bronzovou misku z obchodu či z kovárny, čistou a jasnou, vložil by do ní vybranou rýži s různými polévkami a omáčkami, přikryl by jí jinou miskou a odnesl by ji zpět na trh. Když by to lidé viděli, říkali by: ‚Co to tam neseš jako nějaký poklad?‘ Pak by zvedli víko misky, odkryli ji a podívali by se dovnitř, a při tom pohledu by je naplnila taková libost, vůbec žádný odpor či hnus, že i najedení by chtěli jíst, nemluvě o těch hladových.</p>
<p>Právě tak, příteli, jestliže je na nějakém mnichovi vidět nebo se o něm lze doslechnout, že opustil oblast těchto špatných, neprospěšných přání… jeho společníci v čistém životě ho ctí, uznávají, považují si ho a uctívají ho. …“</p>
<h2>Závěr—Moggallánova pocta Sáriputtovi</h2>
<p>Po těchto slovech ctihodný Mahá Moggallána takto oslovil ctihodného Sáriputtu: „Napadá mě přirovnání, příteli Sáriputto.“ „Nuže ho vyslov, příteli Moggalláno.“ „Jednou, příteli Sáriputto, jsem prodléval u Rádžagahy, v horské rozsedlině. Časně z rána jsem se ustrojil, vzal jsem svou misku a roucho a vstoupil jsem do Rádžagahy za almužnou. Tehdy Samíti, syn koláře, hobloval loukoť a ádžívaka [drsný asketa] Panduputta, syn bývalého koláře, mu přihlížel. Pak v mysli ádžívaky Panduputty vyvstala tato myšlenka: ‚Kéž by Samíti, syn koláře, ohobloval tento ohyb, tento záhyb, tuto vadu na této loukoti tak, aby byla bez ohybů, bez záhybů, bez vady, poze z čistého jádrového dřeva.‘ A jak tato myšlenka vyvstala v mysli ádžívaky Panduputty, syna bývalého koláře, právě tak Samíti, syn koláře, ohobloval ten ohyb, záhyb a vadu na oné loukoti. Poté, příteli, byl ádžívaka Panduputta potěšen a pravil: ‚Hobluje, jako kdyby znal [přání] mého srdce svým srdcem.‘</p>
<p>Právě tak, příteli, jsou zde lidé bez důvěry (<i lang='pli' translate='no'>assaddhá</i>), kteří odešli (<i lang='pli' translate='no'>pabbadžitá</i>) z domova (<i lang='pli' translate='no'>agárasmá</i>) do bezdomoví (<i lang='pli' translate='no'>anagárijam</i>) jen kvůli živobytí, a ne z důvěry (<i lang='pli' translate='no'>na saddhá</i>), kteří klamou (<i lang='pli' translate='no'>sathá</i>), jsou pokrytci a podvodníci, nevyrovnaní, nafoukaní, těkaví, hrubí a upovídaní, nestřežící brány svých smyslových schopností (<i lang='pli' translate='no'>indrijésu aguttadvárá</i>), neumírnění v jídle (<i lang='pli' translate='no'>bhódžane amattaňňuno</i>), neoddaní bdělosti (<i lang='pli' translate='no'>džágarijam ananujuttá</i>), nehledící si asketického života, bez úcty ke cvičení, rozmařilí a nevázaní, první, kteří poklesnou, zanedbávající úkol odloučení, líní (<i lang='pli' translate='no'>kusítá</i>) a ochablí (<i lang='pli' translate='no'>hínavírijá</i>), postrádající uvědomění (<i lang='pli' translate='no'>mutthassatí</i>) a jasné chápání (<i lang='pli' translate='no'>asampadžáná</i>), nesoustředění (<i lang='pli' translate='no'>asamáhitá</i>) a s rozptýlenou myslí (<i lang='pli' translate='no'>vibhantačittá</i>), hlupáci (<i lang='pli' translate='no'>duppaňňá</i>) a žvanilové (<i lang='pli' translate='no'>elamúgá</i>). Ctihodný Sáriputta svou řečí o Dhammě vyhlazuje [jejich chyby], jako kdyby znal [přání] mého srdce svým srdcem.</p>
<p>Jsou zde však i synové z dobrých rodin (<i lang='pli' translate='no'>kulaputtá</i>), kteří z důvěry (<i lang='pli' translate='no'>saddhá</i>) odešli z domova do bezdomoví, kteří neklamou (<i lang='pli' translate='no'>asathá</i>), nejsou pokrytci ani podvodníci, nejsou nevyrovnaní ani nafoukaní ani těkaví, nejsou hrubí ani upovídaní, střeží brány svých smyslů (<i lang='pli' translate='no'>indrijésu guttadvárá</i>), jsou umírnění v jídle (<i lang='pli' translate='no'>bhodžane mattaňňuno</i>), oddaní bdělosti (<i lang='pli' translate='no'>džágarijam anujuttá</i>), hledí si asketického života, s úctou ke cvičení, nejsou rozmařilí ani nevázaní, vyhýbají se poklesnutí, jsou v čele pokud jde o odloučení, jsou energičtí (<i lang='pli' translate='no'>áraddhavírijá</i>) a odhodlaní (<i lang='pli' translate='no'>pahitattá</i>), mají ustavené uvědomění (<i lang='pli' translate='no'>upatthitassatí</i>) a jasné chápání (<i lang='pli' translate='no'>sampadžáná</i>), jsou soustředění (<i lang='pli' translate='no'>samáhitá</i>), se sjednocenou myslí (<i lang='pli' translate='no'>ékaggačittá</i>), obdařeni moudrostí (<i lang='pli' translate='no'>paňňavanto</i>), nejsou žvanilové (<i lang='pli' translate='no'>anelamúgá</i>). Ti, když vyslechnou tuto řeč o Dhammě od ctihodného Sáriputty, jsou jí napojeni a nasyecni, v řeči i v mysli. Je vskutku dobré, že ctěný Sáriputta své společníky v čistém životě takto pozvedá z neprospěšného a upevňuje je v prospěšném.</p>
<p>Jako kdyby, příteli, mladá žena či muž, v rozkvětu mládí, hledící si ozdob, s umytou hlavou, dostali věnec lotosů, jasmínů či růží, vzali by ho oběma rukama a posadili by si ho na hlavu. Právě tak, příteli, jsou zde dobří synové, kteří z důvěry odešli z domova do bezdomoví… Ti, když vyslechli tuto řeč o Dhammě od ctihodného Sáriputty, jsou jí napojeni a nasyecni, v řeči i v mysli. Je vskutku dobré, že ctěný Sáriputta své společníky v čistém životě takto pozvedá z neprospěšného (<i lang='pli' translate='no'>akusalá vutthápetvá</i>) a upevňuje je v prospěšném (<i lang='pli' translate='no'>kusale patitthápetí</i>).“</p>
<p>Takto se tito dva velcí tvorové (<i lang='pli' translate='no'>mahá-nágá</i>) vzájemně zaradovali ze svých dobře pronesených slov.</p>
<footer>
<p>Překlad <span class='author'>bhikkhu Gavésakó</span>, úprava a editace<span class='author'>Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: http://dhammadesana.wz.cz/</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
