<!DOCTYPE html>
<html>
<head>
<meta charset='UTF-8'>
<meta name='author' content='Bhikkhu Gavésakó, Štěpán Chromovský'>
<title></title>
</head>
<body>
<article id='an10.72' lang='cs'>
<header>
<ul>
<li class='division' lang='pli' translate='no'>Aṅguttara Nikāya</li>
<li>Dasaka-nipáta—10. Kapitola</li>
</ul>
<h1>10.72. Hrubost</h1>
</header>
<p>Jednou Vznešený prodléval u Vésálí, ve Velkém lese, v lesní hale, spolu smnoha známými staršími žáky—ctihodným Čálou, ctihodným Upačálou, ctihodným Kukkutou, ctihodným Kalimbhou, ctihodným Nikatou, ctihodným Katissahou a dalšími. Tehdy mnozí známí Liččhavijové přijížděli jeden za druhým, s velkým hlukem, na vozech kVelkému lesu, aby vyhledali Vznešeného.</p>
<p>A tu si oni ctihodní řekli: „Tito mnozí známí Liččhavijové přijíždějí jeden za druhým, s velkým hlukem, na vozech kVelkému lesu, aby vyhledali Vznešeného. Vznešený však řekl: ‚Hluk je hrubostí při džháně [meditačním pohroužení].‘ Odebereme se do sálového lesa Gósinga, tam budeme moci prodlévat oproštěni od hluku, oproštěni od hrubosti.“ A tak se tito ctihodní odebrali do sálového lesa Gósinga a tam prodlévali oproštěni od hluku, oproštěni od hrubosti.</p>
<p>Potom Vznešený oslovil mnichy: „Kde je Čála, mniši, kde je Upačála, kde je Kukkuta, Kalimbha, Nikata a Katissaha? Kam odešli tito starší žáci?“ „Pane, oni ctihodní si řekli: ‚Tito mnozí známí Liččhavijové přijíždějí jeden za druhým, s velkým hlukem, na vozech kVelkému lesu, aby vyhledali Vznešeného. Vznešený však řekl: ‚‚Hluk je hrubostí při džháně.‘‘ Odebereme se do sálového lesa Gósinga, tam budeme moci prodlévat oproštěni od hluku, oproštěni od hrubosti.‘ A tak se tito ctihodní odebrali do sálového lesa Gósinga a tam prodlévají oproštěni od hluku, oproštěni od hrubosti.“</p>
<p>„Dobře, mniši, dobře. Tito velcí žáci správně hovořili, když takto hovořili, neboť jsem skutečně řekl: ‚Hluk je hrubostí při džháně.‘</p>
<p>Je deset hrubostí, mniši. Kteých deset?</p>
<ol>
<li>Pro toho, kdo se raduje z odloučení (<i lang='pli' translate='no'>pavivékáráma</i>) je radost ze společnosti (<i lang='pli' translate='no'>sanganikáráma</i>) hrubostí (<i lang='pli' translate='no'>kantaka</i>).</li>
<li>Pro toho, kdo se oddává představě nečistoty (<i lang='pli' translate='no'>asubhanimittánujoga</i>) je oddanost představě krásy (<i lang='pli' translate='no'>subhanimittánujóga</i>) hrubostí.</li>
<li>Pro toho, kdo střeží brány svých smyslů (<i lang='pli' translate='no'>indrijésu guttadvára</i>) je shlížení představení (<i lang='pli' translate='no'>visúkadassana</i>) hrubostí.</li>
<li>Pro toho, kdo žije čistý život (<i lang='pli' translate='no'>brahmačarija</i>) je přiblížení ženy (<i lang='pli' translate='no'>mátugámúpačára</i>) hrubostí.</li>
<li>Pro toho, kde je v první džháně je hluk (<i lang='pli' translate='no'>sadda</i>) hrubostí.</li>
<li>Pro toho, kdo je v druhé džháně je myšlení a rozvažování (<i lang='pli' translate='no'>vitakkavičára</i>) hrubostí.</li>
<li>Pro toho, kdo je v třetí džháně je nadšení (<i lang='pli' translate='no'>píti</i>) hrubostí.</li>
<li>Pro toho, kdo je ve čtvrté džháně je nadechování a vydechování (<i lang='pli' translate='no'>assásapassása</i>) hrubostí.</li>
<li>Pro dosažení [stavu] ustání vnímání a pociťování (<i lang='pli' translate='no'>saňňávédajitánirodhasamápatti</i>) je vnímání a pociťování (<i lang='pli' translate='no'>saňňá védaná</i>) hrubostí.</li>
<li>Vášeň (<i lang='pli' translate='no'>rága</i>), nenávist (<i lang='pli' translate='no'>dosa</i>) a zaslepenost (<i lang='pli' translate='no'>moha</i>) jsou hrubostí.</li>
</ol>
<p>Mniši, prodlévejte oproštěni od hrubosti (<i lang='pli' translate='no'>akantaká</i>). Prodlévejte bez hrubosti (<i lang='pli' translate='no'>nikkantaká</i>). Prodlévejte oproštěni od hrubosti a bez hrubosti (<i lang='pli' translate='no'>akantakanikkantaká</i>).</p>
<p>Mniši, oproštěni od hrubosti jsou zasloužilí (<i lang='pli' translate='no'>arahanto</i>). Bez hrubosti jsou zasloužilí. Oproštěni od hrubosti a bez hrubosti zasloužilí.“</p>
<footer>
<p>Překlad <span class='author'>Bhikkhu Gavésakó</span>, úprava a editace <span class='author'>Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: <a href='http://dhammadesana.wz.cz/'>http://dhammadesana.wz.cz/</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
