<!DOCTYPE html>
<html>
<head>
<meta charset='UTF-8'>
<meta name='author' content='Josef Marx, Štěpán Chromovský'>
<title></title>
</head>
<body>
<article id='dn31' lang='cs'>
<header>
<ul>
<li class='division'>Dígha-nikája</li>
<li lang='pli' translate='no'>Sigálováda-sutta</li>
</ul>
<h1>31. Rady Sigálovi</h1>
</header>
<h2>Úvod</h2>
<p><span class='evam'>Tak jsem slyšel</span>. Jednou pobýval Vznešený v Bambusovém lesíku, ve Veverčím parku u Rádžagahy. Tou dobou Sigála, syn hospodáře, když časně vstal, vyšel z Rádžagahy a v mokrých šatech, s mokrými vlasy, se zvednutýma sepjatýma rukama se klaněl jednotlivým světovým stranám: východu, jihu, západu, severu, oblasti pod sebou i oblasti nad sebou.</p>
<p>Tehdy i Vznešený se dopoledne oblékl, vzal misku a plášť a šel do Rádžagahy pro almužnu. Uviděl Sigálu, syna hospodáře, který se—když časně vstal a vyšel z Rádžagahy v mokrých šatech a s mokrými vlasy—se sepjatýma rukama nahoře, klaněl východu, jihu, západu, severu, oblasti pod sebou i oblasti nad sebou. Jakmile Sigálu, syna hospodáře, uviděl, řekl mu toto: „Copak že ty, synu hospodáře, časně vstáváš a jdeš z Rádžagahy v mokrých šatech a s mokrými vlasy, se sepjatýma rukama nahoře a klaníš se východu, jihu, západu, severu, oblasti pod sebou i oblasti nad sebou?“</p>
<p>„Otec mi, pane, když umíral, řekl: ‚Světovým stranám se, synu, klaň!‘ Tak tedy, pane, ctím otcova slova, vážím si jich, dbám na ně, uctívám je a hned zrána, když vstanu, vycházím z Rádžagahy a v mokrých šatech, s mokrými vlasy a se sepjatýma rukama nahoře se klaním jednotlivým světovým stranám: východu, jihu, západu, severu, oblasti pod sebou i oblasti nad sebou.“</p>
<h2>Šest světových stran (<i lang='pli' translate='no'>čha disá</i>)</h2>
<p>„Věru, že se tak, synu hospodáře, v ušlechtilé disciplíně (<i lang='pli' translate='no'>arijassa vinaje</i>) šest světových stran uctívat nemá!“</p>
<p>„Jak se ale, pane, má v ušlechtilé disciplíně uctívat šest světových stran [směrů]? Bude dobře, pane, jestli mi Vznešený vyloží Učení tak, jak se má v ušlechtilé disciplíně šest světových stran uctívat.“</p>
<p>„Tak tedy, synu hospodáře, poslouchej, dobře dávej pozor, budu mluvit!“</p>
<p>„Ano, pane,“ odpověděl Sigála, syn hospodáře, Vznešenému. Vznešený pak mluvil následovně:</p>
<p>„Pokud, synu hospodáře, ušlechtilý žák (<i lang='pli' translate='no'>arijasávako</i>) (1) odstranil čtyři nečistoty svého jednání, (2) ze čtyř důvodů nekoná špatné činy a (3) nepoužívá šesti bědných bran vedoucích ke zničení bohatství, vyhnul se tím čtrnácti špatnostem, pokryl šest světových stran a nastoupil k vítězství v obou světech (<i lang='pli' translate='no'>ubholokavidžájája patipanno</i>), bude prospívat jak v tomto světě, tak v onom světě. Po rozpadu těla, po smrti, se zrodí v blaženém stavu bytí (<i lang='pli' translate='no'>sugatim</i>), v nebeském světě (<i lang='pli' translate='no'>saggam lókam</i>).</p>
<h2>1. Čtyři nečistoty jednání (<i lang='pli' translate='no'>čattáro kammakilésá</i>)</h2>
<p>Které čtyři nečistoty jednání odstranil?</p>
<p>1. Zabíjení živých bytostí [ničení života] (<i lang='pli' translate='no'>pánátipáto</i>), synu hospodáře, je nečistota jednání.</p>
<p>2. Braní nedarovaného (<i lang='pli' translate='no'>adinnádánam</i>) je nečistota jednání.</p>
<p>3. Špatné sexuální chování (<i lang='pli' translate='no'>kámésumiččháčáro</i>) je nečistota jednání.</p>
<p>4. Lhaní (<i lang='pli' translate='no'>musávádo</i>) je nečistota jednání.</p>
<p>Tyto čtyři nečistoty jednání odstranil.“</p>
<p>To řekl Vznešený. Když to Blažený (<i lang='pli' translate='no'>sugato</i>) dořekl, dodal Učitel (<i lang='pli' translate='no'>satthá</i>) ještě toto:</p>
<blockquote class='gatha'>
<p>Zabíjení živých bytostí, braní nedarovaného a lživá mluva<br>
stejně jako cizoložství (<i lang='pli' translate='no'>paradáragamanaňča</i>)—to moudří nechválí (<i lang='pli' translate='no'>nappasamsanti panditá,ti</i>)</p>
</blockquote>
<h2>2. Čtyři důvody (<i lang='pli' translate='no'>čatutthánam</i>)</h2>
<p>Z kterých čtyř důvodů nekoná špatné činy (<i lang='pli' translate='no'>pápakammam na karoti</i>)?</p>
<p>1. Z touhy (<i lang='pli' translate='no'>čhanda</i>).</p>
<p>2. Z nenávisti (<i lang='pli' translate='no'>dosa</i>).</p>
<p>3. Ze zaslepenosti (<i lang='pli' translate='no'>moha</i>).</p>
<p>4. Ze strachu (<i lang='pli' translate='no'>bhaja</i>).</p>
<p>Jelikož, synu hospodáře, ušlechtilý žák nejde ani cestou touhy, ani cestou nenávisti, ani cestou zaslepenosti, ani cestou strachu, nekoná z těchto čtyř důvodů špatné činy.</p>
<p>To řekl Vznešený. Když to Blažený dořekl, dodal Učitel ještě toto:</p>
<blockquote class='gatha'>
<p>Z touhy, nenávisti, strachu a zaslepenosti<br>
kdo Dhammu jen překračuje,<br>
toho sláva pryč ustupuje<br>
jako měsíc v temné fázi<br>
Z touhy, nanávisti, strachu a zaslepenosti<br>
kdo Dhammu nepřekračuje,<br>
slávou vždy se naplňuje<br>
jako měsíc ve světlé fázi</p>
</blockquote>
<h2>3. Šest bědných bran (<i lang='pli' translate='no'>čha apájamukháni</i>)</h2>
<p>Kterých šesti bědných bran ke zničení majetku [bohatství] nepoužívá?</p>
<p>1. Oddanost alkoholu a opojným látkám způsobujícím nedbalost (<i lang='pli' translate='no'>surámérajamadždžappamádatthánánujogo</i>).</p>
<p>2. Oddanost potulování ulicemi v nevhodnou pozdní dobu (<i lang='pli' translate='no'>vikálavisikháčarijánujogo</i>).</p>
<p>3. Návštěvy představení a podívaných (<i lang='pli' translate='no'>samadždžábhičaranam</i>).</p>
<p>4. Oddanost hazardním hrám způsobujícím nedbalost (<i lang='pli' translate='no'>džútappamádatthánánujogo</i>).</p>
<p>5. Oddanost špatným přátelům (<i lang='pli' translate='no'>pápamittánujogo</i>).</p>
<p>6. Oddanost lenosti (<i lang='pli' translate='no'>álasjánujogo</i>).</p>
<p>To jsou bědné brány ke zničení majetku [bohatství].</p>
<p>3.1. Šest nebezpečí alkoholu a opojných látek (<i lang='pli' translate='no'>surámérajassa čha ádínavá</i>)</p>
<p>Synu hospodáře, je šest nebezpečí (<i lang='pli' translate='no'>čha ádínavá</i>) oddanosti alkoholu a opojným látkám způsobujícím nedbalost.</p>
<p>1. Viditelná ztráta majetku (<i lang='pli' translate='no'>sanditthiká dhanadžáni</i>).</p>
<p>2. Růst hádek (<i lang='pli' translate='no'>kalahappavaddhaní</i>).</p>
<p>3. Oblast nemocí (<i lang='pli' translate='no'>rogánam ájatanam</i>).</p>
<p>4. Vznik špatné pověsti (<i lang='pli' translate='no'>akittisaňdžananí</i>).</p>
<p>5. Otupení studu (<i lang='pli' translate='no'>kopínanidamsaní</i>).</p>
<p>6. Oslabení moudrosti [rozumu] (<i lang='pli' translate='no'>paňňája dubbalikaranítvéva</i>).</p>
<p>To je těch šest nebezpečí oddanosti alkoholu a opojným látkám způsobujícím nedbalost.</p>
<p>3.2. Šest nebezpečí potulování se v nevhodnou pozdní dobu (<i lang='pli' translate='no'>vikálačarijája čha ádínavá</i>)</p>
<p>Synu hospodáře, je šest nebezpečí oddávání se potulování ulicemi v nevhodnou pozdní dobu.</p>
<p>1. Člověk je sám nestřežen a nechráněn (<i lang='pli' translate='no'>attápissa agutto arakkhito</i>)</p>
<p>2. Jeho děti a manželka jsou nestřeženy a nechráněny (<i lang='pli' translate='no'>puttadáropissa agutto arakkhito</i>)</p>
<p>3. Jeho majetek je nestřežen a nechráněn (<i lang='pli' translate='no'>sápatejjampissa aguttam arakkhitam</i>)</p>
<p>4. Dostane se do podezření ve špatných situacích (<i lang='pli' translate='no'>sankijo ča hóti pápakésu thánésu</i>)</p>
<p>5. Dostane se do nepravdivých řečí (<i lang='pli' translate='no'>abhútavačanaňča tasmim rúhati</i>)</p>
<p>6. Setkává se s mnoha obtížemi (<i lang='pli' translate='no'>bahúnaňča dukkhadhammánam purakkhato</i>)</p>
<p>To je těch šest nebezpečí oddávání se potulování ulicemi v nevhodnou pozdní dobu.</p>
<p>3.3. Šest nebezpečí návštěv představení a podívaných (<i lang='pli' translate='no'>samadždžábhičaranassa čha ádínavá</i>)</p>
<p>Synu hospodáře, je šest nebezpečí návštěv představení a podívaných. Muž se jen táže:</p>
<p>1. Kde se tancuje? (<i lang='pli' translate='no'>kva naččam</i>)</p>
<p>2. Kde se zpívá? (<i lang='pli' translate='no'>kva gítam</i>)</p>
<p>3. Kde je muzika? (<i lang='pli' translate='no'>kva váditam</i>)</p>
<p>4. Kde se recituje? (<i lang='pli' translate='no'>kva akkhánam</i>)</p>
<p>5. Kde se hraje na cimbály? (<i lang='pli' translate='no'>kva pánissaram</i>)</p>
<p>6. Kde se hraje na bubínky se strunami? (<i lang='pli' translate='no'>kva kumbhathunanti</i>)</p>
<p>To je těch šest nebezpečí návštěv představení a podívaných.</p>
<p>3.4. Šest nebezpečí hazardních her způsobujících nedbalost (<i lang='pli' translate='no'>džútappamádassa čha ádínavá</i>)</p>
<p>Synu hospodáře, je šest nebezpečí oddávání se hazardním hrám způsobujícím nebalost.</p>
<p>1. Výhra plodí nenávist. (<i lang='pli' translate='no'>džajam véram pasavati</i>)</p>
<p>2. Kdo prohraje, ten se trápí. (<i lang='pli' translate='no'>džino vittamanusočati</i>)</p>
<p>3. Viditelná ztráta majetku. (<i lang='pli' translate='no'>sanditthiká dhanadžáni</i>)</p>
<p>4. Na veřejnosti jeho slovo nemá váhu. (<i lang='pli' translate='no'>sabhágatassa vačanam na rúhati</i>)</p>
<p>5. Přátelé a společníci ho přezírají. (<i lang='pli' translate='no'>mittámaččánam paribhúto</i>)</p>
<p>6. Pro manželství je nezpůsobilý. (<i lang='pli' translate='no'>áváhaviváhakánam apatthito</i>)—[lidé řeknou:] ‚Hráč v kostky nestačí uživit manželku.‘</p>
<p>To je těch šest nebezpečí oddávání se hazardním hrám způsobujícím nebalost.</p>
<p>3.5. Šest nebezpečí špatného přátelství (<i lang='pli' translate='no'>pápamittatája čha ádínavá</i>)</p>
<p>Synu hospodáře, je šest nebezpečí oddanosti špatným přátelům. Mužovými přáteli a společníky se stávají:</p>
<p>1. Kteříkoliv hráči (<i lang='pli' translate='no'>dhuttá</i>)</p>
<p>2. Kteříkoliv zhýralci (<i lang='pli' translate='no'>sondá</i>)</p>
<p>3. Kteříkoliv opilci (<i lang='pli' translate='no'>pipásá</i>)</p>
<p>4. Kteříkoliv lumpové (<i lang='pli' translate='no'>nakatiká</i>)</p>
<p>5. Kteříkoliv podvodníci (<i lang='pli' translate='no'>vaňčaniká</i>)</p>
<p>6. Kteříkoliv uličníci (<i lang='pli' translate='no'>sáhasiká</i>)</p>
<p>To je těch šest nebezpečí oddanosti špatným přátelům.</p>
<p>3.6. Šest nebezpečí lenosti (<i lang='pli' translate='no'>álasjassa čha ádínavá</i>)</p>
<p>Synu hospodáře, je šest nebezpečí oddávání se lenosti. Člověk si říká:</p>
<p>1. ‚Je příliš chladno,‘—a nepracuje. (<i lang='pli' translate='no'>atisílanti—kammam na karoti</i>)</p>
<p>2. ‚Je příliš teplo,‘—a nepracuje. (<i lang='pli' translate='no'>atiunhanti</i>)</p>
<p>3. ‚Je příliš pozdě,‘—a nepracuje. (<i lang='pli' translate='no'>atisájanti</i>)</p>
<p>4. ‚Je příliš časně,‘—a nepracuje. (<i lang='pli' translate='no'>atipátoti</i>)</p>
<p>5. ‚Jsem příliš hladový,‘—a nepracuje. (<i lang='pli' translate='no'>atičhátosmíti</i>)</p>
<p>6. ‚Jsem příliš najezený,‘—a nepracuje. (<i lang='pli' translate='no'>atidhátosmíti</i>)</p>
<p>Kdo má neustále množství výmluv před povinnostmi, dosud nedosaženého bohatství nedosáhne a o bohatství dosažené přichází.</p>
<p>To je těch šest nebezpečí oddávání se lenosti.“</p>
<p>To řekl Vznešený. Když to Blažený dořekl, dodal Učitel ještě toto:</p>
<blockquote class='gatha'>
<p>Přítelem je v připíjení,<br>
jiný do očí jen přitakává—<br>
kdo v potřebě však neopustí,<br>
jen ten pravým přítelem bývá.<br>
Ve dne spát, chodit za ženou druhého,<br>
vyvolávat nanávist a neštěstí,<br>
špatní společníci a lakomství,<br>
těchto šest příčin člověka ničí.<br>
Kdo má špatné přátele, špatné společníky,<br>
kdo má špatné zvyky,<br>
vždy do zkázy upadá<br>
v tomto i na onom světě.<br>
Hra v kostky, ženy, víno, tanec a zpěv,<br>
spaní za dne, potulování v nevhodnou dobu,<br>
lakota a špatní společníci,<br>
těchto šest příčin člověka ničí.<br>
V kostky hrají, alkohol pijí, chodí za ženami,<br>
které jiným jako vlastní život jsou drahé.<br>
Kdo se oddává hanebnému, a ne ctihodnému,<br>
ztrácí se jako měsíc v tmavé polovici.<br>
Kdo je opilec, bez majetku, bez vindry<br>
i když pil, žíznivý je u pramenu,<br>
noří se do dluhů jako do vody,<br>
rychle připraví se o rodinu.<br>
Kdo je zvyklý ve dne spát,<br>
v noci je viděn vzhůru<br>
věčně v opilém stavu,<br>
ten nemůže v domě zůstat!<br>
‚Je příliš chladno, je příliš horko,<br>
je příliš pozdě,‘ říká jen.<br>
Tomu, kdo práce své tak zanechal,<br>
pak to, co člověku prospěšné je, uniká.<br>
Kdo však chlad a horko<br>
za méně než stéblo trávy cení,<br>
když úkoly muže plní,<br>
toho štěstí nepomíjí.</p>
</blockquote>
<h2>4. Ti, kdo se jeví jako přátelé (<i lang='pli' translate='no'>mittapatirúpaká</i>)</h2>
<p>Je třeba znát, synu hospodáře, tyto čtyři nepřátele, kteří se jeví jako přátelé:</p>
<p>1. Toho, kdo vždy jen bere (<i lang='pli' translate='no'>aňňadatthuharo</i>) a jako přítel se jeví (<i lang='pli' translate='no'>mittapatirúpako</i>).</p>
<p>2. Toho, kdo jen mluví (<i lang='pli' translate='no'>váčíparamo</i>) a jako přítel se jeví.</p>
<p>3. Toho, kdo mluví jen mile (<i lang='pli' translate='no'>anuppijabhání</i>) a jako přítel se jeví.</p>
<p>4. Toho, kdo vede do záhuby (<i lang='pli' translate='no'>apájasahájo</i>) a jako přítel se jeví.</p>
<p>4.1. Ze čtyř důvodů, synu hospodáře, je třeba znát toho, kdo jen bere a jako přítel se jeví, jako nepřítele:</p>
<p>1. Vždy jen bere.</p>
<p>2. Za málo chce mnoho.</p>
<p>3. Svoji povinnost koná ze strachu.</p>
<p>4. Přichází z vlastního prospěchu.</p>
<p>4.2. Ze čtyř důvodů, synu hospodáře, je třeba znát toho, kdo jen mluví a jako přítel se jeví, jako nepřítele:</p>
<p>1. Rád se zabývá minulostí.</p>
<p>2. Rád se zabývá budoucností.</p>
<p>3. Drží se nicotností.</p>
<p>4. Když vyvstane příležitost k pomoci, tváří se nešťastně.</p>
<p>4.3. Ze čtyř důvodů, synu hospodáře, je třeba znát toho, kdo mluví jen mile a jako přítel se jeví, jako nepřítele:</p>
<p>1. Ke špatnému dává souhlas.</p>
<p>2. I k dobrému dává souhlas.</p>
<p>3. Do očí říká chválu.</p>
<p>4. Za zády haní.</p>
<p>4.4. Ze čtyř důvodů, synu hospodáře, je třeba znát toho, kdo vede do záhuby a jako přítel se jeví, jako nepřítele:</p>
<p>1. Je společníkem v oddávání se alkoholu a opojným látkám způsobujícím nedbalost.</p>
<p>2. Je společníkem v oddávání se potulování ulicemi v nevhodnou pozdní dobu.</p>
<p>3. Je společníkem v navštěvování představení a podívaných.</p>
<p>4. Je společníkem v oddávání se hazardním hrám způsobujícím nedbalost.</p>
<p>To řekl Vznešený. Když to Blažený dořekl, dodal Učitel ještě toto:</p>
<blockquote class='gatha'>
<p>Přítel, který jen odnáší, přítel, který jen mluví,<br>
přítel, který mluví jen milé, a kdo je společníkem na cestě k záhubě—<br>
tyto čtyři nepřátele takto když moudrý poznal,<br>
zdaleka se jim vyhne jako cestě strachu plné.</p>
</blockquote>
<h2>5. Opravdový přítel (<i lang='pli' translate='no'>suhada mitto</i>)</h2>
<p>Tyto čtyři přátele, synu hospodáře, je třeba znát jako opravdové přátele. Opravdový přítel je ten:</p>
<p>1. Kdo pomůže. (<i lang='pli' translate='no'>upakáro</i>)</p>
<p>2. Kdo je přítelem stejně ve štěstí jako v neštěstí. (<i lang='pli' translate='no'>samánasukhadukkho mitto</i>)</p>
<p>3. Kdo ukazuje k dobrému [prospěšnému]. (<i lang='pli' translate='no'>atthakkhájí</i>)</p>
<p>4. Kdo má soucit. (<i lang='pli' translate='no'>anukampako</i>)</p>
<p>5.1. Ze čtyř důvodů, synu hospodáře, je třeba znát toho, kdo pomůže, jako opravdového přítele:</p>
<p>1. Nedbalého hlídá.</p>
<p>2. Majetek lehkomyslného hlídá.</p>
<p>3. Když je ve strachu či v nebezpečí, stane se mu útočištěm.</p>
<p>4. V době potřeby mu poskytne dvojnásobnou výpomoc.</p>
<p>5.2. Ze čtyř důvodů, synu hospodáře, je třeba znát toho, kdo je stejný ve štěstí i neštěstí, jako opravdového přítele:</p>
<p>1. Sděluje mu své tajemství.</p>
<p>2. Svěřené tajemství ochraňuje.</p>
<p>3. V neštěstí neopouští.</p>
<p>4. Obětuje pro něj i svůj život.</p>
<p>5.3. Ze čtyř důvodů, synu hospodáře, je třeba znát toho, kdo ukazuje k dobrému, jako opravdového přítele:</p>
<p>1. Odvrací od zlého. (<i lang='pli' translate='no'>pápá niváréti</i>)</p>
<p>2. Vede k dobrému. (<i lang='pli' translate='no'>kaljáne nivéséti</i>)</p>
<p>3. Sděluje mu, co mu není známo. (<i lang='pli' translate='no'>assutam sávéti</i>)</p>
<p>4. Ukazuje mu cestu do nebe. (<i lang='pli' translate='no'>saggassa maggam áčikkhati</i>)</p>
<p>5.4. Ze čtyř důvodů, synu hospodáře, je třeba znát toho, kdo má soucit, jako opravdového přítele:</p>
<p>1. Z jeho neúspěchu se netěší.</p>
<p>2. Jeho úspěch ho těší.</p>
<p>3. Brání ho proti hanění.</p>
<p>4. Přitakává, když se o něm říká chvála.</p>
<p>To řekl Vznešený. Když to Blažený dořekl, dodal Učitel ještě toto:</p>
<blockquote class='gatha'>
<p>Přítel, který pomůže, a přítel, který je přítelem ve štěstí i ve strasti,<br>
přítel, který k dobrému radí a přítel, který má soucit,<br>
tyto čtyři přátele když moudrý takto poznal,<br>
má si je s láskou opatrovat, jako matka svého syna.<br>
Moudrý, obdařený ctností, žhne jako zářící oheň.<br>
Své bohatství když shromažďuje,<br>
neškodíc, jako když včela poletuje,<br>
tomu bohatství vzrůstá jak mraveniště hromada.<br>
Když tak bohatství své snáší, pro rodinu a domov je zralý<br>
na čtyři díly bohatství rozdělí, i přátelství tím upevní.<br>
Jeden díl bohatství pro sebe užívá, dva pro práci použije,<br>
čtvrtý pro nouzi budoucí uchová.</p>
</blockquote>
<p>6. Pokrytí šesti světových stran (<i lang='pli' translate='no'>čhaddisápatiččhádanakandam</i>)</p>
<p>A jak, synu hospodáře, ušlechtilý žák pokrývá šest světových stran? Těch šest stran má chápat takto:</p>
<p>1. Východní stranu (<i lang='pli' translate='no'>puratthimá disá</i>) má považovat za rodiče [otce a matku] (<i lang='pli' translate='no'>mátápitaro</i>).</p>
<p>2. Jižní stranu (<i lang='pli' translate='no'>dakkhiná disá</i>) má považovat za učitele (<i lang='pli' translate='no'>áčarijá</i>).</p>
<p>3. Západní stranu (<i lang='pli' translate='no'>paččhimá disá</i>) má považovat za ženu a děti (<i lang='pli' translate='no'>puttadárá</i>).</p>
<p>4. Severní stranu (<i lang='pli' translate='no'>uttará disá</i>) má považovat za přátele a druhy (<i lang='pli' translate='no'>mittámaččá</i>).</p>
<p>5. Stranu pod sebou (<i lang='pli' translate='no'>hetthimá disá</i>) má považovat za služebníky a pracovníky (<i lang='pli' translate='no'>dásakammakará</i>).</p>
<p>6. Stranu nad sebou (<i lang='pli' translate='no'>uparimá disá</i>) má považovat za askety a bráhmany (<i lang='pli' translate='no'>samanabráhmaná</i>).</p>
<p>6.1. Pěti způsoby, synu hospodáře, se má syn starat o rodiče jakožto východní stranu:</p>
<p>1. ‚Když oni živili mne, budu já živit je.‘</p>
<p>2. ‚Budu dělat to, co potřebují.‘</p>
<p>3. ‚Budu udržovat rodinnou tradici.‘</p>
<p>4. ‚Budu pokračovat v jejich dědictví.‘</p>
<p>5. ‚Když zemřou, budu přinášet dary k jejich uctění.‘</p>
<p>Když se syn těmito pěti způsoby postaral o rodiče jakožto východní stranu, prokáží tito synovi soucítění pěti způsoby:</p>
<p>1. Odvrací ho od zlého.</p>
<p>2. Vedou ho k dobrému.</p>
<p>3. Vychovávají ho k povolání.</p>
<p>4. Přivedou mu vhodnou manželku.</p>
<p>5. Ve vhodném čase mu předají dědictví.</p>
<p>Když se syn těmito pěti způsoby postaral o rodiče jakožto východní stranu, prokáží tito synovi soucítění těmito pěti způsoby. Tak se pokrývá tato východní strana, stává se bezpečnou a beze strachu.</p>
<p>6.2. Pěti způsoby, synu hospodáře, se má žák starat o učitele jakožto jižní stranu:</p>
<p>1. Povstáním.</p>
<p>2. Péčí.</p>
<p>3. Pozorným nasloucháním.</p>
<p>4. Obsluhováním.</p>
<p>5. Tím, že se pečlivě učí.</p>
<p>Když se žák postaral těmito pěti způsoby o učitele jakožto jižní stranu, ujímají se tito pěti způsoby žáka:</p>
<p>1. Dávají mu dobrou výchovu.</p>
<p>2. Učí ho, aby vše dobře pochopil.</p>
<p>3. Dobře ho poučují o všech uměních [řemeslech] a vědách.</p>
<p>4. Seznámí ho s přáteli a druhy.</p>
<p>5. Ve všech oblastech mu zajišťují ochranu.</p>
<p>… Tak se pokrývá tato jižní strana, stává se bezpečnou a beze strachu.</p>
<p>6.3. Pěti způsoby, synu hospodáře, se má manžel starat o manželku jakožto západní stranu:</p>
<p>1. Respektuje ji.</p>
<p>2. Nepohrdá jí.</p>
<p>3. Není jí nevěrný.</p>
<p>4. Není panovačný.</p>
<p>5. Obdarovává ji ozdobami.</p>
<p>Když se manžel těmito pěti způsoby o manželku jakožto západní stranu postaral, ujímá se tato manžela pěti způsoby:</p>
<p>1. Dobře koná své povinnosti.</p>
<p>2. Dobře vede domácnost [služebnictvo].</p>
<p>3. Není mu nevěrná.</p>
<p>4. Donesené ochraňuje.</p>
<p>5. Je zručná a pracovitá ve všech povinnostech.</p>
<p>… Tak se pokrývá tato západní strana, stává se bezpečnou a beze strachu.</p>
<p>6.4. Pěti způsoby, synu hospodáře, se má syn z dobrého rodu starat o přátele a druhy jakožto severní stranu:</p>
<p>1. Darem.</p>
<p>2. Vlídnou mluvou.</p>
<p>3. Prospěšným chováním.</p>
<p>4. Nestranností.</p>
<p>5. Čestností.</p>
<p>Když se těmito pěti způsoby postaral o přátele a druhy jakožto severní stranu, ujímají se ho tito pěti způsoby:</p>
<p>1. Hlídají ho, když je nedbalý [lehkomyslný].</p>
<p>2. Hlídají majetek lehkomyslného.</p>
<p>3. Je-li v nebezpečí, jsou mu útočištěm.</p>
<p>4. V neštěstí ho neopouštějí.</p>
<p>5. Váží si i ostatních z jeho rodiny.</p>
<p>… Tak se pokrývá tato severní strana, stává se bezpečnou a beze strachu.</p>
<p>6.5. Pěti způsoby, synu hospodáře, se má pán starat o služebníky a pracovníky jakožto stranu pod sebou:</p>
<p>1. Rozdělováním práce podle jejich sil.</p>
<p>2. Vydáváním jídla a mzdy.</p>
<p>3. Péčí o nemocné.</p>
<p>4. Tím, že se s nimi podělí o neobvyklé pochoutky.</p>
<p>5. Časem jim dává dovolenou.</p>
<p>Když se pán postaral těmito pěti způsoby o služebníky a pracovníky jako stranu pod sebou, ujímají se ho tito pěti způsoby:</p>
<p>1. Vstávají dříve než on.</p>
<p>2. Uléhají až po něm.</p>
<p>3. Berou jen darované.</p>
<p>4. Konají dobrou práci.</p>
<p>5. Přivodí mu dobré jméno a pověst.</p>
<p>… Tak se pokrývá tato strana dole, stává se bezpečnou a beze strachu.</p>
<p>6.6. Pěti způsoby, synu hospodáře, se má syn z dobré rodiny starat o askety a bráhmany jakožto stranu nad sebou:</p>
<p>1. Milými činy.</p>
<p>2. Milými slovy.</p>
<p>3. Milými myšlenkami.</p>
<p>4. Tím, že před nimi nezavírá dveře.</p>
<p>5. Darováním hmotných potřeb.</p>
<p>Když se syn z dobré rodiny postaral těmito pěti způsoby o askety a bráhmany jakožto stranu nad sebou, ujmou se ho tito šesti způsoby:</p>
<p>1. Odvracejí ho od zlého.</p>
<p>2. Vedou ho k dobrému.</p>
<p>3. Soucítí s ním s laskavou myslí.</p>
<p>4. Sdělují mu to, co nezná [co neslyšel].</p>
<p>5. Ujasní mu to, co slyšel.</p>
<p>6. Ukazují mu cestu do nebe.</p>
<p>… Tak se pokrývá tato strana nahoře, stává se bezpečnou a beze strachu.</p>
<p>To řekl Vznešený. Když to Blažený dořekl, dodal Učitel ještě toto:</p>
<blockquote class='gatha'>
<p>Rodiče, to je strana východu, učitelé to je strana jihu,<br>
žena a děti, to je strana západu, přátelé a druhové, to je strana severu,<br>
služebníci a pracovníci, to je strana dolní, nahoře jsou asketové a bráhmani.<br>
Kdo tyto směry bude ctít, bude dostatečně prospěšný svému rodu.<br>
Kdo je moudrý a ctností dosáhl, jemný, mírný a inteligentní,<br>
skromný, zdvořilý a nezatvrzelý—takový dosahuje dobrého jména.<br>
Kdo je energický a není líný, v nesnázích neselhává,<br>
bezvadného chování, moudrý—takový dosahuje dobrého jména.<br>
Laskavý, přátelský, velkodušný, nezávistivý,<br>
vůdce, učitel, usmiřovatel—takový získává dobré jméno.<br>
Štědrost, vlídná řeč a snaha být prospěšný,<br>
nestrannost ve všem, všude, jak zasluhuje.<br>
To jsou opory pro soudržnost ve světě, jako osa pro jedoucí vůz.<br>
Kdyby těchto opor nebylo, ani matce, ani otci by děti úctu a poctu nevěnovaly.<br>
Jelikož mudrci tyto opory všestranně prozkoumali a uvážili,<br>
proto tyto dosáhly své velikosti a jsou vychvalovány.</p>
</blockquote>
<p>Když toto bylo řečeno, Sigála, syn hospodáře, řekl toto:</p>
<p>„Výborně pane, výborně, pane. Jako bys, pane, převrácené postavil, skryté odhalil, bloudícímu cestu ukázal či v temnotě lampu podržel, takže kdo má oči, tvary uvidí. Právě tak Vznešený vyložil Dhammu mnoha metodami. Já tedy, pane, jdu k Buddhovi, k Učení a k obci mnichů jako ke svému útočišti. Nechť mne Vznešený považuje za laického stoupence, který u něho nalezl útočiště, ode dneška až do konce života.“</p>
<footer>
<p>Překlad <span class='author'>Josef Marx</span>, <span class='author'>Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: http://dhammadesana.wz.cz/</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
