<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='thag16.8' lang='si'>
<header>
<ul>
<li class='division'>ඛුද්දකනිකාය</li>
<li class='subdivision'>ථෙරගාථා</li>
<li class='vagga'>වීසති නිපාතය</li>
</ul>
<h1>16.8. අංගුලිමාල ථෙර ගාථා</h1>
</header>
<p><a class='ref msdiv' id='msdiv866' href='#msdiv866'>Msdiv 866</a>“ශ්‍රමණය, ඔබ යන්නේම සිටියෙමියි කියයි මමද සිටියේ නොසිටියෙමියි කියන්නෙමි. ශ්‍රමණය මේ අර්ථය මම විචාරමි. ඔබ කෙසේ සිටියෙහිද මම කෙසේ නොසිටියෙම්ද?</p>
<p><a class='ref msdiv' id='msdiv867' href='#msdiv867'>Msdiv 867</a>“අංගුලිමාලය, මම සියලු සත්වයන් කෙරෙහි දඬු මුගුරු බහා තබා සැමකල්හි සිටියේ වෙමි. තෝ සත්වයන් කෙරෙහි අකරුණාවන්තව වසන්නෙහිය. එහෙයින් මම සිටියෙමි. තෝ නොසිටියේ වෙහි.</p>
<p><a class='ref msdiv' id='msdiv868' href='#msdiv868'>Msdiv 868</a>“මට අනුකම්පා පිණිස ලෝකයා විසින් පුදනු ලබන්නාවූ මහර්ෂීවූ ශ්‍රමණයන්වහන්සේ මෙහි වැඩිසේක. ඒ මම උන් වහන්සේගේ ධර්මයෙන් යුක්තවූ ගාථා ඇසුවෙමි. ඒ අසා බොහෝ කලක් පුරුදු කරන ලද පාප සහශ්‍රයන් දුරුකර හැරීමි.</p>
<p><a class='ref msdiv' id='msdiv869' href='#msdiv869'>Msdiv 869</a>“ඊට අනතුරුව අඟුමල් සොරතෙමේ කඩුව හා සෙසු ආයුධත් ප්‍රපාතවූ විවරස්ථානයක හෙලුවේය. ඉක්බිති අඟුල් මල් සොරතෙමේ සුගත්වූ බුදුන් වහන්සේගේ පාද වැන්දේය. එහිදීම ප්‍රව්‍රජ්‍යාවද ඉල්ලීය.</p>
<p><a class='ref msdiv' id='msdiv870' href='#msdiv870'>Msdiv 870</a>“දෙවියන් සහිත සත්ව ලෝකයට මහා කාරුණිකවූද මහර්ෂීවූද බුදුන් වහන්සේ ‘එව භික්ෂුවයි’ කියා වදාළහ. ඔහුට එයම එහි භික්ෂුභාව ප්‍රව්‍රජ්‍යාවට හේතු විය.</p>
<p><a class='ref msdiv' id='msdiv871' href='#msdiv871'>Msdiv 871</a>“යමෙක් පළමුව ප්‍රමාදවිහරණයෙන් යෙදී, පසුව අප්‍රමාදයෙන් යුක්ත වේද, උපක්ලේශ රහිත චන්ද්‍රයා නේ හෙතෙම මේ ලෝකය බබුළුවයි.</p>
<p><a class='ref msdiv' id='msdiv872' href='#msdiv872'>Msdiv 872</a>“යමෙක් කරන ලද පාපකර්ම, කුශල්වලින් වසාද, ඔහු උපක්ලේශ රහිත චන්ද්‍රයා මෙන් මේ ලෝකය බබුළුවයි.</p>
<p><a class='ref msdiv' id='msdiv873' href='#msdiv873'>Msdiv 873</a>“යම් භික්ෂුවක් තරුණවූද බුදුසසුන්හි යෙදුනේ නම් උපක්ලේශ රහිත චන්ද්‍රයා මෙන් මේ ලෝකය බබුළුවයි.</p>
<p><a class='ref msdiv' id='msdiv874' href='#msdiv874'>Msdiv 874</a>“මගේ විරුද්ධකාරයෝද, ධර්මය අසත්වා, මගේ විරුද්ධකාරයෝද බුද්ධශාසනයෙහි යෙදෙත්වා, මගේ විරුද්ධකාරයෝද සත්පුරුෂයන් ඇසුරු කරත්වා. සත්පුරුෂයෝ වනාහි යහපත් ධර්මවල පිහිටුවත්.</p>
<p><a class='ref msdiv' id='msdiv875' href='#msdiv875'>Msdiv 875</a>“මගේ විරුද්ධකාරයන් විසින් ශාන්තිය කියන්නාවූ මෛත්‍රියට ප්‍රශංසා කරන්නාවූ ධර්මය සුදුසු කාලයෙහි අසත්වා, එයම ඉගෙණ ඊට අනුව කටයුතු කෙරෙත්වා,</p>
<p><a class='ref msdiv' id='msdiv876' href='#msdiv876'>Msdiv 876</a>“විරුද්ධකාරයෝ මට හිංසා නොකරත්වා, අන්කිසිවෙකුටත් හිංසා නොකරත්වා, පරමශාන්තියට පැමිණ චංචල වූද, නිශ්චලවූද, සත්වයන් ආරක්ෂා ලබත්වා,</p>
<p><a class='ref msdiv' id='msdiv877' href='#msdiv877'>Msdiv 877</a>“දිය ගෙනයන්නෝ කැමති තැන්වලට ගෙණයත්. හී වඩුවෝ ඍජුකොට ඊතල සාදා ගනිත්. වඩුවෝ කැමැති පරිදි දැව ඇද හැර සැස ගනිත්. එසේම පණ්ඩිතයෝ තමන් දමනය කර ගනිත්.</p>
<p><a class='ref msdiv' id='msdiv878' href='#msdiv878'>Msdiv 878</a>“සමහරු දඬුවලින්ද, දමනය කර ගනිත්. සමහරු අංකුසයෙන්ද (හෙණ්ඩුවෙන්) සමහරු කසයෙන්ද දමනය කරත්. මම වනාහි එබඳුවූ දඬු නැතිවද, ආයුධ නැතිවද දමනය වීමි.</p>
<p><a class='ref msdiv' id='msdiv879' href='#msdiv879'>Msdiv 879</a>“පළමුවෙන් මම හිංසකයකුවූයේම අහිංසක නාමය ලදිමි. අද සත්‍යවශයෙන්ම මම අහිංසක වූයෙමි. කිසිවෙකුට මම හිංසා නොකරමි.</p>
<p><a class='ref msdiv' id='msdiv880' href='#msdiv880'>Msdiv 880</a>“මම මීට පළමුව මිනිසුන් මරණ සොරෙකු වීමි. කාමෝඝයෙන් ගසාගිය මම බුදුන් සරණ ගියෙමි. මම ලේ පෙරෙන අංගුලිමාල නමින් විසුවෙමි. පසුව සරණාගමනයට පැමිණ භවය සුන්කළ හැටි බලව.</p>
<p><a class='ref msdiv' id='msdiv881' href='#msdiv881'>Msdiv 881</a>“එබඳුවූ අගතිගාමී බොහෝ අකුසල කර්ම කොට ප්‍රහීනකරන ලද කර්මවිපාක ඇත්තේ, කෙලෙස් ක්ෂය කරන ලද්දේ, සිවුපසය වළඳමි.</p>
<p><a class='ref msdiv' id='msdiv882' href='#msdiv882'>Msdiv 882</a>“දුශ්ප්‍රාඥවූ අඥාන පුද්ගලයෝ ප්‍රමාදයෙන් කල්ගත කරත්. ඥානවන්තයෝ අප්‍රමාදය ශ්‍රෙෂ්ඨ ධනයක් මෙන් රකිත්.</p>
<p><a class='ref msdiv' id='msdiv883' href='#msdiv883'>Msdiv 883</a>“ප්‍රමාදයෙහි නොයෙදෙව්. කාමරති සන්ථවයද, නොකරව්. අප්‍රමාදව ධ්‍යාන කරන පුද්ගලයෝ උතුම් සැපයට පැමිණෙත්.</p>
<p><a class='ref msdiv' id='msdiv884' href='#msdiv884'>Msdiv 884</a>“මගේ ඊම යහපත් ඊමක් විය. නොආයේ නම් නපුරුය. පැවිදිවෙමියි සිතීමද, යහපත් සිතීමෙකි. එය නොසිතුවේ නම් නපුරෙකි. සාවද්‍ය අනවද්‍ය ධර්මයන් කෙරෙහි යම් නිර්වාණයක් ශ්‍රෙෂ්ඨවේද, එයට පැමිණියෙමි.</p>
<p><a class='ref msdiv' id='msdiv885' href='#msdiv885'>Msdiv 885</a>“මගේ ඊම යහපත් විය. නොඊම නපුරුය. මගේ සිතීම යහපත්ය. නොසිතීම නපුරුය. ත්‍රිවිද්‍යාවද ලදිමි. බුදුන්ගේ අනුශාසනාවද, කෙළෙමි.</p>
<p><a class='ref msdiv' id='msdiv886' href='#msdiv886'>Msdiv 886</a><a class='ref msdiv' id='msdiv887' href='#msdiv887'>Msdiv 887</a>“කැලයෙහිද, රුක් මුල්හිද, පර්වතයන්හිද, ගුහාවන්හිද, යන යම් යම් තැනෙක සිටියේ නම් පළමුව දුකෙන් විසුවෙමි. දැන් වනාහි ඒ ස්ථානවල සැපසේ වෙසෙමි.</p>
<p><a class='ref msdiv' id='msdiv888' href='#msdiv888'>Msdiv 888</a>“සැපයේ සයනය කරමි. සැපසේ සිටිමි. සැපසේ දිවි පවත්වමි. මාරයාට ගොදුරු නොවී සිටිමි. ශාස්තෲන්වහන්සේගේ අනුකම්පාව නිසයි. අහෝ! ඒ ආශ්චර්යවත්ය.</p>
<p><a class='ref msdiv' id='msdiv889' href='#msdiv889'>Msdiv 889</a>“පෙර බ්‍රහ්මයා විසින් දෙන ලද උසස් කුලයක ඉපදීමි. ඒ මම අද ධර්මරාජන්වූද, සුගතවූද, ශාස්තෲන් වහන්සේගේ පුත්‍රයෙකු වෙමි.</p>
<p><a class='ref msdiv' id='msdiv890' href='#msdiv890'>Msdiv 890</a>“දුරු කරන ලද තෘෂ්ණාව ඇතිව කිසිවක් තෘෂ්ණා දෘෂ්ටි දෙකින් නොගෙන චක්ෂුරාදී ඉඳුරන් සංවරකොට දුක් මුල් නසා මා විසින් කෙලෙස් නැති කරන ලදී.</p>
<p><a class='ref msdiv' id='msdiv891' href='#msdiv891'>Msdiv 891</a>“මා විසින් ශාස්තෲන් වහන්සේ ඇසුරු කරන ලදී. බුදුන්ගේ අනුශාසනාවද කෙළෙමි. ගරුභාරයද බහා තැබුවෙමි. භවයාගේ කෙළවරද නැති කෙළෙමි.”</p>
<p class='endsutta'>... අඞ්ගුලිමාලො ථෙරො....</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Kathrin Vimalañāṇī</span>.</p>
</footer>
</article>
</body>
</html>
