<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='tha-ap397' lang='si'>
<header>
<ul>
<li class='division'>ඛුද්දකනිකායෙ</li>
<li class='subdivision'>ථෙරාපදානය</li>
<li class='subsubdivision'>(පඨමො භාගො)</li>
<li class='vagga'>40. පිළින්දවච්ඡ වග්ග</li>
</ul>
<h1>5. පදුම කූටාගාරිය ථෙරාපදානය</h1>
</header>
<p><a class='ref msdiv' id='msdiv353' href='#msdiv353'>Msdiv 353</a>’’සියල්ල තෙමේම අවබෝධ කළාවූ, ලෝකනායකවූ, සර්‍වඥවූ, මොනෙය්‍ය ගුණ යුත්වූ, සමාධියෙහි දක්‍ෂවූ විපස්සී භාග්‍යවත් තෙමේ විවේක කැමැත්තේ (වූහ.)</p>
<p><a class='ref msdiv' id='msdiv354' href='#msdiv354'>Msdiv 354</a>’’මහාමුනිවූ, පුරුෂොත්තමවූ, (එම) පියදස්සී බුදුරජතෙම වන ලැහැබට පිවිස, පවුල් සිවුර අතුරා වැඩ හුන් සේක.</p>
<p><a class='ref msdiv' id='msdiv355' href='#msdiv355'>Msdiv 355</a>’’මම පෙර මහ වෙනෙහි මුව වැද්දෙක් වීමි. එම කල්හි පසද මෘගයෙකු සොයන්නේ ඇවිදිමි.</p>
<p><a class='ref msdiv' id='msdiv356' href='#msdiv356'>Msdiv 356</a>’’එහිදී (චතුර්) ඕඝයන් තරණය කළ, ආශ්‍රව රහිතවූ, පිපියාවූ ශාල වෘක්‍ෂ රාජයෙකු වැනිවූ, උඩට නැගී ආ හිරු වැනිවූ සම්බුදු රජුන් දිටිමි.</p>
<p><a class='ref msdiv' id='msdiv357' href='#msdiv357'>Msdiv 357</a>’’මම දේවාති දේව වූ, මහත් යශස් ඇති (එම) පියදස්සී බුදුරජුන් දැක එකල්හි ස්වයංජාත විලකට බැස පියුම් ගෙන ආමි.</p>
<p><a class='ref msdiv' id='msdiv358' href='#msdiv358'>Msdiv 358</a>’’මම සියක් පත් ඇති, මනරම්වූ පියුම් ගෙනවුත් කුළුගෙයක් කොට (එය) පියුමෙන් වැසීමි. (සෙවිළි කෙළෙමි.)</p>
<p><a class='ref msdiv' id='msdiv359' href='#msdiv359'>Msdiv 359</a>’’පස් මරුන් ජයගත් (සව් සත්හට) අනුකම්පා කරන්නාවූ, කාරුණීකවූ, මහා මුනිවූ පියදස්සී බුදුරජතෙම, රෑ දාවල් දෙකක් (එම) කුළු ගෙයි විසූ සේක.</p>
<p><a class='ref msdiv' id='msdiv360' href='#msdiv360'>Msdiv 360</a>’’මම පරණ (පියුම්) අස්කොට, අළුත් පියුමින් (එම කුළු ගෙය නැවත) වැසීමි. (සෙවිලි කෙළෙමි.) එකෙණෙහි මම ඇඳිලි බැඳගෙන සිටියෙමි.</p>
<p><a class='ref msdiv' id='msdiv361' href='#msdiv361'>Msdiv 361</a>’’ලෝක නායකවූ පියදස්සී බුදුරජතෙම සමාධියෙන් නැගිට (දස) දිගුන් බලමින් වැඩහුන් සේක.</p>
<p><a class='ref msdiv' id='msdiv362' href='#msdiv362'>Msdiv 362</a>’’එකල්හි පියදස්සී බුදුරජුන්ගේ සුදස්සන නම් උපස්ථායක තෙම එම බුදුරජුන්ගේ සිත දැක,</p>
<p><a class='ref msdiv' id='msdiv363' href='#msdiv363'>Msdiv 363</a>’’අසූ දහසක් භික්‍ෂූන් විසින් පිරිවරණ ලදුයේ වනයෙහි සුවසේ වැඩහුන් ලෝකනායකවූ බුදුරජුන් වෙත එළඹියේය.</p>
<p><a class='ref msdiv' id='msdiv364' href='#msdiv364'>Msdiv 364</a>’’එකල්හි (එම) වන ලැහැබෙහි අධිගෘහිතවූ යම්තාක් දෙවිවරු වෙත්නම් (එම) සියළු දෙවිවරු බුදුරජාණන් වහන්සේගේ සිත දැන (එහි) රැස්වූහ.</p>
<p><a class='ref msdiv' id='msdiv365' href='#msdiv365'>Msdiv 365</a>’’කුම්භාණ්ඩයන්ද, රකුසන් සහිතවූ යකුන්ද, රැස්වූ කල්හි බික්සඟනද පැමිණි කල්හි බුදුරජතෙම මෙම ගාථාවන් වදාළ සේක.</p>
<p><a class='ref msdiv' id='msdiv366' href='#msdiv366'>Msdiv 366</a>’’යමෙක් තෙම සතියක් මුළුල්ලෙහි මට පිදීද, (එසේම) මට ආවාසයක් කරවීද, හේ (කවරෙක්දැයි) මම පවසන්නෙමි. (එය) පවසන්නාවූ මාගේ වචනය අසව්.</p>
<p><a class='ref msdiv' id='msdiv367' href='#msdiv367'>Msdiv 367</a>’’ඉතා දුකසේ (කලාතුකින්) දැකිය හැකිවූ, තියුණුවූද, ගැඹුරුවූද, (ගති) ප්‍රකට කරණ ලද හේ (කවරෙක්දැයි) නුවණින් (බලා) පවසන්නෙමි. එසේ පවසන්නාවූ මාගේ වචනය අසව්.</p>
<p><a class='ref msdiv' id='msdiv368' href='#msdiv368'>Msdiv 368</a>’’(මෙතෙම) තුදුස් කපක් (මුළුල්ලෙහි) දිව්‍ය රාජ්‍යය කරන්නෝය. ඔහුගේ මහත්වූ කුළු ගෙය පදුම පුෂ්පයන්ගෙන් (නෙළුම් මල් වලින්) වසන ලද්දකි. (එය) අහසෙහි දරන්නේය. පුෂ්පකර්‍මයාගේ (පියුමින් සෙවිලි කළ කුළු ගෙය පිදීමෙහි) මේ විපාකයයි.</p>
<p><a class='ref msdiv' id='msdiv369' href='#msdiv369'>Msdiv 369</a>’’සූවිසි කප් සියයක් (කල් මුළුල්ලෙහි) දෙව් මිනිස් දෙගතියෙහි (මිශ්‍ර ලෙස) සැරිසරන්නේය. ඒ (සියළු) තන්හිදී (මට) මල්මුවා විමනක් අහසෙහි දරන්නේය.</p>
<p><a class='ref msdiv' id='msdiv370' href='#msdiv370'>Msdiv 370</a><a class='ref msdiv' id='msdiv371' href='#msdiv371'>Msdiv 371</a>’’යම්සේ පියුම් පතෙහි දිය නොතැවරේද, එසේම මොහුගේ නුවණෙහි ක්ලේශයෝ නොතැවරෙත්.</p>
<p><a class='ref msdiv' id='msdiv372' href='#msdiv372'>Msdiv 372</a>’’මෙතෙම පඤ්ච නීවරණයන් සිතින් ලිහා (බැහැරකොට) නෛශ්ක්‍රම්‍යයෙහා සිත් උපදවා ගිහිගෙන් (නික්ම) පැවිදිවන්නේය.</p>
<p><a class='ref msdiv' id='msdiv373' href='#msdiv373'>Msdiv 373</a>’’ප්‍රාඥවූ, සිහියෙන් යුත්වූ, රුක්මුල්හි වසන්නාවූ (මොහුට) එහිදී මල්මුවා විමනක් මුදුනෙහි දරන්නේය.</p>
<p><a class='ref msdiv' id='msdiv374' href='#msdiv374'>Msdiv 374</a>’’(මෙතෙම) චීවර, පිණ්ඩපාත (ගිලාන) ප්‍රත්‍යය, සේනාසන යන සිව්පසය බික් සඟනට දී, ආශ්‍රව රහිතව පිරිනිවන් පාන්නේය.</p>
<p><a class='ref msdiv' id='msdiv375' href='#msdiv375'>Msdiv 375</a>’’කුළුගෙයින් (යන) ගමන්ම පැවිද්දට නික්මුණෙමි. රුක්මුල්හි වසන කල්හි කුළුගෙය(ද) දරයි.’’</p>
<p><a class='ref msdiv' id='msdiv376' href='#msdiv376'>Msdiv 376</a>’’චීවරයෙහිද, පිණ්ඩපාතයෙහිද, මාගේ චේතනාවක් නැත. (කරන ලද) පින්කම හා යෙදුනේ (එම චීවර ආදිය) සම්පූර්‍ණවම ලබමි.</p>
<p><a class='ref msdiv' id='msdiv377' href='#msdiv377'>Msdiv 377</a>’’මා විසින් ගනන් වශයෙන් (මෙතෙකැයි) ගිනිය නොහැකි (බොහෝ) කෙළගණන් කල්පයෝ ඉක්මවන ලදහ. (මා විසින්) හිස් ලෙස එම කල්පයෝ ඉක්මවන ලදහ. බුදුවරු අතහැර දමන ලදහ.</p>
<p><a class='ref msdiv' id='msdiv378' href='#msdiv378'>Msdiv 378</a>’’අටලොස් සිය වැනි කපෙහි හෙවත් (මින්) එක් දහස් අටසියවන කපෙහි පියදස්සී නම් බුදුරජතෙම ලොව පහළවිය. මම උන්වහන්සේ ඇසුරුකොට මෙම යෝනිය (ජන්මය)ට එළඹියේ වෙමි.</p>
<p><a class='ref msdiv' id='msdiv379' href='#msdiv379'>Msdiv 379</a>’’මෙහිදී පසැස් ඇති අනොම නම්වූ සම්බුදුරජුන් දුටිමි. මම උන්වහන්සේ වෙත එළඹ අනාගාර්‍ය්‍ය නම්වූ සසුනෙහි පැවිදිවීමි.</p>
<p><a class='ref msdiv' id='msdiv380' href='#msdiv380'>Msdiv 380</a>’’පස්මරුන් ජයගත්, දුක් කෙළවර කරන්නාවූ බුදුරජතෙම මට (ප්‍රතිපත්ති) මාර්‍ගය දේශනා කළ සේක. උන්වහන්සේගේ ධර්‍මය අසා නිවනට පැමිණියෙමි.</p>
<p><a class='ref msdiv' id='msdiv381' href='#msdiv381'>Msdiv 381</a>’’ශාක්‍යකුල තිලකවූ ගොයුම් සම්බුදුන් තුටුකොට, සියළු ආශ්‍රවයන් (ප්‍රහාණ පරිඥා වශයෙන්) දැන ආශ්‍රව රහිතව වෙසෙමි.</p>
<p><a class='ref msdiv' id='msdiv382' href='#msdiv382'>Msdiv 382</a>’’එක් දහස් අටසියවන කපෙහි බුදුරජුන්හට යම් පූජාවක් කෙළෙම්ද, (ඒ හේතුවෙන්) දුගතියක් නොදනිමි. බුද්ධ පූජාවෙහි මේ විපාකයයි.</p>
<p><a class='ref msdiv' id='msdiv383' href='#msdiv383'>Msdiv 383</a>’’මා විසින් සියළු ක්ලේශයෝ දවන ලදහ. සියළු භවයෝ නසන ලදහ. සියළු ආශ්‍රවයෝ ක්‍ෂය කරණ ලදහ. දැන් නැවත ඉපදීමක් නැත.</p>
<p><a class='ref msdiv' id='msdiv384' href='#msdiv384'>Msdiv 384</a>’’ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.</p>
<p><a class='ref msdiv' id='msdiv385' href='#msdiv385'>Msdiv 385</a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් පදුම කූටාගාරිය තෙරුන් වහන්සේ මෙම ගාථාවන් වදාළ සේක.’’</p>
<p class='endsutta'>පදුමකූටාගාරියත්ථෙරස්සාපදානං පඤ්චමං.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
