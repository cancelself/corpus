<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='tha-ap429' lang='si'>
<header>
<ul>
<li class='division'>ඛුද්දකනිකායෙ</li>
<li class='subdivision'>ථෙරාපදානය</li>
<li class='subsubdivision'>(දුතියො භාගො)</li>
<li class='vagga'>43. සකිංසම්මජ්ජක වග්ග</li>
</ul>
<h1>7. සතධම්ම සවණිය ථෙරාපදානය</h1>
</header>
<p><a class='ref msdiv' id='msdiv88' href='#msdiv88'>Msdiv 88</a>’’සියළු ධර්‍මයන්හි පරතෙරට ගිය පදුමුත්තර නම් බුදුරජතෙමේ සිව්සස් පවසමින් බොහෝදෙනා (සසර සයුරින්) එතර කරවූහ.</p>
<p><a class='ref msdiv' id='msdiv89' href='#msdiv89'>Msdiv 89</a>’’එසමයෙහි මම උග්‍ර තපස් ඇති ජටාධරයෙක් (තවුසෙක්) වීමි. එකල්හි වැහැරි සිවුරු කම්පනය කරවමින් අහසෙහි යමි.</p>
<p><a class='ref msdiv' id='msdiv90' href='#msdiv90'>Msdiv 90</a>’’මම බද්‍ධ ශ්‍රේෂ්ඨයන් වහන්සේගේ (හිසට) ඉහලින් යන්නට සමත් නොවෙමි. මම ශෛල පර්‍වතයක හැපුණු පක්‍ෂියෙකු මෙන් ගමන් කිරීම නොලබමි.</p>
<p><a class='ref msdiv' id='msdiv91' href='#msdiv91'>Msdiv 91</a>’’(පෙර) දියෙහි මෙන් කිමිදී මෙසේ අහසෙහි යමි. මාගේ මේ ඉරියාපථ විකෝපණය (ඉරියව් වැරදීම) පෙර නොවූ විරූය.</p>
<p><a class='ref msdiv' id='msdiv92' href='#msdiv92'>Msdiv 92</a>’’ඒකාන්තයෙන් මෙය පරීක්‍ෂා කර බලන්නෙමි. මම අර්ත්‍ථයක් (වැඩක්) ලබන්නෙම් නම් (සිදුකර ගන්නෙම් නම්) ඉතා යෙහෙකැයි (සිතා) අහසින් බසින්නේ, බුදු රජුන්ගේ ශබ්දය ඇසීමි.</p>
<p><a class='ref msdiv' id='msdiv93' href='#msdiv93'>Msdiv 93</a>’’එකල්හි සිත් ඇලවියයුතු, ඇසියයුතු (කණට මිහිරි)වූ, මනොඥවූ ස්වරයෙන් (හඬින්) අනිත්‍යතාව දෙසන්නාවූ උන්වහන්සේගේ ඒ වචනයම ඉගෙන ගතිමි.</p>
<p><a class='ref msdiv' id='msdiv94' href='#msdiv94'>Msdiv 94</a>’’මම අනිත්‍ය සංඥාව ඉගෙන මාගේ අසපුවට ගියෙමි. එහි ඇතිතාක් වසා කළුරිය කළේ වෙමි.</p>
<p><a class='ref msdiv' id='msdiv95' href='#msdiv95'>Msdiv 95</a>’’අන්තිම අවස්ථාව පවත්නා කල්හි (මරණාසන්නයෙහි) (එම) ධර්‍මශ්‍රවණමය පිණ සිහිකෙළෙමි. මැනවින් කරන ලද එම කර්‍මය කරණකොටගෙනද, චිත්ත ප්‍රණිධීන් කරණකොටගෙනද, මම මිනිස් සිරුර හැර තව්තිසා දෙව්ලොවට උත්පත්ති වශයෙන් ගියෙමි.</p>
<p><a class='ref msdiv' id='msdiv96' href='#msdiv96'>Msdiv 96</a>’’මම කල්ප තිස් දහසක් දෙව්ලොව සිත් අලවා විසීමි. එක් පණස් වරත් දිව්‍ය රාජ්‍යයද කරවීමි.</p>
<p><a class='ref msdiv' id='msdiv97' href='#msdiv97'>Msdiv 97</a>’’මම එක්සිය වරක් සක්විති රජ වීමි. (කරවන ලද) ප්‍රදේශ රාජ්‍යය මෙතෙකැයි ගණන් වශයෙන් ගිණිය නොහැකිය.</p>
<p><a class='ref msdiv' id='msdiv98' href='#msdiv98'>Msdiv 98</a>’’මම කුදු මහත් භවයෙහි සුඛිතවූයේ, ස්වකීය පුණ්‍ය (ඵල)ය අනුභව කෙළෙමි. (එසේම) කුදු මහත් භවයෙහි සැරිසරමින් එම සර්‍වඥ ස්වර සංඥාව සිහි කරමි. අව්‍යුත පද නම්වූ නිර්‍වාණය කෙළවර ප්‍රතිවේධ නොකෙළෙමි.</p>
<p><a class='ref msdiv' id='msdiv99' href='#msdiv99'>Msdiv 99</a>’’පිතෘ ගෘහයෙහි වැඩහිඳ (වඩන ලද ශ්‍රද්‍ධා වීර්‍ය්‍ය ආදී) ඉන්‍ද්‍රියයන් ඇති බැවින් භාවින්‍ද්‍රියවූ ශ්‍රමණ තෙම (බුදුරජතෙම) (සිව්සස්) දක්වමින් දහම් දෙසන්නේ, සංස්කාරයන්ගේ අනිත්‍යබව වදාළ සේක. (කෙසේදයත්?)</p>
<p><a class='ref msdiv' id='msdiv100' href='#msdiv100'>Msdiv 100</a>’’ඒකාන්තයෙන් සියළු සංස්කාරයෝ අනිත්‍යයහ. උත්පත්තිය හා විනාශය ස්වභාවකොට ඇත්තාහ. ඇතිව නැතිවෙත්. එම සංස්කාරයන් හෝ සංසිඳීම සුවයකියි (කියායි.)</p>
<p><a class='ref msdiv' id='msdiv101' href='#msdiv101'>Msdiv 101</a>’’ගාථාව ඇසීම හා සමගම පූර්‍ව (ධර්‍මශ්‍රවණ) සංඥාව සිහි කෙළෙමි. එම අසුනෙහිම හිඳ රහත් බවට පැමිණියෙමි.</p>
<p><a class='ref msdiv' id='msdiv102' href='#msdiv102'>Msdiv 102</a>’’උත්පත්තියෙන් සත් හැවිරිදි කල්හි රහත් බවට පැමිණියෙමි. බුදුරජතෙම (මා) උපසම්පදා කරවීය. ධර්‍මශ්‍රවණයෙහි මේ විපාකයයි.</p>
<p><a class='ref msdiv' id='msdiv103' href='#msdiv103'>Msdiv 103</a>’’මින් සියක් දහස්වන කපෙහිවූ එකල්හි යම් ධර්‍මයක් ඇසූයෙම්ද, (ඒ හේතුවෙන්) දුගතියක් නොදනිමි. ධර්‍මශ්‍රවණයාගේ මේ විපාකයයි.</p>
<p><a class='ref msdiv' id='msdiv104' href='#msdiv104'>Msdiv 104</a>’’මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class='ref msdiv' id='msdiv105' href='#msdiv105'>Msdiv 105</a>’’ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.</p>
<p><a class='ref msdiv' id='msdiv106' href='#msdiv106'>Msdiv 106</a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී.</p>
<p class='endsection'>මෙහි මේ අයුරින් ආයුෂ්මත් සතධම්ම සවණිය තෙරුන් වහන්සේ මෙම ගාථාවන් වදාළ සේක.’’</p>
<p class='endsutta'>එකධම්මස්සවනියත්ථෙරස්සාපදානං සත්තමං.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
