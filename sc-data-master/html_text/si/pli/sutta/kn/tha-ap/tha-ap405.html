<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='tha-ap405' lang='si'>
<header>
<ul>
<li class='division'>ඛුද්දකනිකායෙ</li>
<li class='subdivision'>ථෙරාපදානය</li>
<li class='subsubdivision'>(පඨමො භාගො)</li>
<li class='vagga'>41. මෙත්තෙය්‍ය වග්ග</li>
</ul>
<h1>3. මෙත්තගු ථෙරාපදානය</h1>
</header>
<p><a class='ref msdiv' id='msdiv45' href='#msdiv45'>Msdiv 45</a>’’හිමවතට නුදුරෙහි අසෝක නම් පර්‍වතයක් විය. එහි මට විශ්වකර්‍මයා විසින් මවන ලද ආශ්‍රමයක් විය.</p>
<p><a class='ref msdiv' id='msdiv46' href='#msdiv46'>Msdiv 46</a>’’අග්‍රකාරුණීකවූ සුමේධ නම් සර්‍වඥ මුනි තෙමේ පෙරවරුයෙහි හැඳ පොරවා මා වෙත පිඬු පිණිස එළඹි සේක.</p>
<p><a class='ref msdiv' id='msdiv47' href='#msdiv47'>Msdiv 47</a>’’(එසේ) එළඹියාවූ, මහාවීරවූ, ලෝකනායකවූ සුමේධ බුදුරජුන් (දැක) පාත්‍රය ගෙන ගිතෙලින් පිරවීමි.</p>
<p><a class='ref msdiv' id='msdiv48' href='#msdiv48'>Msdiv 48</a>’’මම ලෝකනායකවූ සුමේධ බුද්ධ ශ්‍රේෂ්ඨයන් කෙරෙහි (එය) පිළිගන්වා, ඇඳලි බැඳගෙන වැඩියක්ම සතුට ඉපදවීමි. (මෙසේද පැතීමි.)</p>
<p><a class='ref msdiv' id='msdiv49' href='#msdiv49'>Msdiv 49</a>’’මේ ගිතෙල් දන කරණකොටගෙනද, චිත්ත ප්‍රණිධීන් කරණකොටගෙනද, දෙවිවූයේ හෝ, මනුෂ්‍යවුයේ හෝ මහත්වු සැප ලබමි.</p>
<p><a class='ref msdiv' id='msdiv50' href='#msdiv50'>Msdiv 50</a>’’දුගතිය හැර කුදු මහත් භවයෙහි සැරිසරමි. (නිවණෙහි) සිත පිහිටුවා අමෘතපදයද ලබමියි (කියායි.)</p>
<p><a class='ref msdiv' id='msdiv51' href='#msdiv51'>Msdiv 51</a>’’යම් (ඒ සර්‍වඥත්‍වයට පත්) මා (මේ) බමුණුතෙම දුටුයේද (බමුණ) එය ඔබට ලාභයකි. ඔබ විසින් එය මැනවින් ලබන ලද්දකි. ඔබ මාගේ දර්‍ශනය හේතුකොටගෙන රහත් වන්නෙහිය.</p>
<p><a class='ref msdiv' id='msdiv52' href='#msdiv52'>Msdiv 52</a>’’(ඔබ) විශ්වාසය ඇත්තෙක් වන්න. බිය නොවන්න. මට ගිතෙල් (දන්) දී, මහත් යශස් ලබා සසරින්ද මිදෙන්නෙහිය.</p>
<p><a class='ref msdiv' id='msdiv53' href='#msdiv53'>Msdiv 53</a>’’මේ ගිතෙල් දන කරණකොටගෙනද, චිත්ත ප්‍රණිධීන් කරණකොටගෙනද, (ඔබ) දෙවිවූයේද, මිනිස් වූයේද, මහත් සැප ලබන්නෙහිය.</p>
<p><a class='ref msdiv' id='msdiv54' href='#msdiv54'>Msdiv 54</a>’’මෙත් සිතින් යුතුව කළ මෙම ගිතෙල් දන කරණකොටගෙන අටලොස් සිය වන හෙවත්, එක් දහස් අටසියවන කපෙහි දෙව්ලොවෙහි සිත් අලවා වසන්නෙහිය.</p>
<p><a class='ref msdiv' id='msdiv55' href='#msdiv55'>Msdiv 55</a>’’අටතිස් වරක් දෙව් රජ වන්නේය. (කරවන ලද) මහත්වූ ප්‍රදේශ රාජ්‍යය ගණන් වශයෙන් (මෙතෙකැයි) ගිණිය නොහැකිය.</p>
<p><a class='ref msdiv' id='msdiv56' href='#msdiv56'>Msdiv 56</a>’’එක් පණස් වරක් සිව් මහ දිවයින් හා සිව් සයුරු කෙළවර කොට ඇති පෘථිවියට අධිපතිවූ (සතුරුරජුන්) ජය ගන්නා සුළුවූ, ජම්බුද්වීපයට විශේෂයෙන් අධිපතිවූ සක්විති රජ වන්නෙහිය.</p>
<p><a class='ref msdiv' id='msdiv57' href='#msdiv57'>Msdiv 57</a>’’යම්සේ මහ සයුර නොකැළඹිය හැකිද, මහ පොළොව නොසෙල්විය හැකිද, ඔබගේ භොග සම්පත්ද එසේම පමණ කළ නොහැක්කාහු වෙති.</p>
<p><a class='ref msdiv' id='msdiv58' href='#msdiv58'>Msdiv 58</a>’’මම සැට කෝටියක වැඩට නොයෙදූ රන් හැර දමා, කුසල් නම් කුමක්දැයි සොයමින් බාවාරි වෙත එළඹියෙමි.</p>
<p><a class='ref msdiv' id='msdiv59' href='#msdiv59'>Msdiv 59</a>’’එහි මම මන්ත්‍රද, ෂඩඞ්ග ලක්‍ෂණ ශාස්ත්‍රයද හදාරමි. මහා මුනීන් වහන්ස, ඔබ වහන්සේ ඝනාන්‍ධකාරය විධ්වංසනය කරමින් ලොව පහළවූ සේක</p>
<p><a class='ref msdiv' id='msdiv60' href='#msdiv60'>Msdiv 60</a>’’මහා මුනීන් වහන්ස, ඔබ වහන්සේගේ දර්‍හනය කැමැත්තෙන් මම පැමිණියේ, ඔබ වහන්සේගේ ධර්‍මය අසා අමෘත පද නම් නිවනට පැමිණියේ වෙමි.</p>
<p><a class='ref msdiv' id='msdiv61' href='#msdiv61'>Msdiv 61</a>’’මම තිස්දහස් කපකට පෙර බුදුරජුන්හට ගිතෙල් දුනිමි. (එදා සිට මෙදා දක්වාවූ) මේ අතරතුර මා විසින් වචනයෙන් කියා ඉල්වා ගන්නා ලද ගිතෙලක් ගැන නොදනිමි. (සුලභ බැවිනි.)</p>
<p><a class='ref msdiv' id='msdiv62' href='#msdiv62'>Msdiv 62</a>’’මාගේ අදහසට අනුව ඉදින් කැමති දැය පහළ වේද, සිත දැනගෙන මෙන් පහළවූ එය (ගෙන) මම (සෙසු) සියල්ලන් සන්තර්පණය කරමි.</p>
<p><a class='ref msdiv' id='msdiv63' href='#msdiv63'>Msdiv 63</a>’’බුදුරජතෙම ආශ්චර්‍ය්‍යයකි. ධර්‍මය ආශ්චර්‍ය්‍යයකි. ශාස්තෘ සම්පත්තියද ආශ්චර්‍ය්‍යයකි. බුදුරජුන්හට ගිතෙල් ටිකක් දී (එය) අපමණව ලබමි.</p>
<p><a class='ref msdiv' id='msdiv64' href='#msdiv64'>Msdiv 64</a>’’මේරු පර්‍වත පාර්‍ශවයෙක්හි ඇති මහ සමුදුරෙහි දිය යම් පමණ වේද, (එම දිය) මාගේ (මේ) ගිතෙල් හා සසඳන කල්හි දෙතිසෙන් කොටසක්වූ (කලා භාගයකට) ද නොපැමිණෙන්නේය.</p>
<p><a class='ref msdiv' id='msdiv65' href='#msdiv65'>Msdiv 65</a>’’මට පහළවන්නාවු වස්ත්‍ර මුළු සක්වලෙහිම රැස් කරණ කල්හිද එම අවකාශය නොපොහොනේ වේ.</p>
<p><a class='ref msdiv' id='msdiv66' href='#msdiv66'>Msdiv 66</a>’’ඉතා උස්වූ හිමවත් පර්‍වත රාජයා පවා මා අලෙවි දුන් සුවඳ විලවුන් හා උපමාවකට (පමණ) නොවන්නේය.</p>
<p><a class='ref msdiv' id='msdiv67' href='#msdiv67'>Msdiv 67</a>’’වස්ත්‍රද, සුවඳද, ගිතෙල්ද මෙම අත්බැව්හිදීම ලබන ලද අසංස්කෘත නිර්‍වාණයද (ඇත්තේ වෙමි) ගිතෙල් දනෙහි මේ විපාකයයි.</p>
<p><a class='ref msdiv' id='msdiv68' href='#msdiv68'>Msdiv 68</a>’’අද (මම) සතිපට්ඨාන ධර්‍මයන්ගෙන් යුත් සයනය කිරීම් (ආදි ඉරියව්) ඇත්තේ, සමාධි ධ්‍යාන අරමුණුකොට ඇත්තේ, සප්ත බොධ්‍යඞ්ග ධර්‍ම ආහාරකොට ඇත්තේ වෙමි. ගිතෙල් දනෙහි මේ විපාකයයි.</p>
<p><a class='ref msdiv' id='msdiv69' href='#msdiv69'>Msdiv 69</a>’’ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.</p>
<p><a class='ref msdiv' id='msdiv70' href='#msdiv70'>Msdiv 70</a>’’මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class='ref msdiv' id='msdiv71' href='#msdiv71'>Msdiv 71</a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී.</p>
<p class='endsection'>මෙහි මේ අයුරින් ආයුෂ්මත් මෙත්තගූ තෙරුන් වහන්සේ මෙම ගාථාවන් වදාළ සේක.’’</p>
<p class='endsutta'>මෙත්තගුත්ථෙරස්සාපදානං තතියං.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
