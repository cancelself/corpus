<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='tha-ap396' lang='si'>
<header>
<ul>
<li class='division'>ඛුද්දකනිකායෙ</li>
<li class='subdivision'>ථෙරාපදානය</li>
<li class='subsubdivision'>(පඨමො භාගො)</li>
<li class='vagga'>40. පිළින්දවච්ඡ වග්ග</li>
</ul>
<h1>4. මධුදායක ථෙරාපදානය</h1>
</header>
<p><a class='ref msdiv' id='msdiv333' href='#msdiv333'>Msdiv 333</a>’’සින්ධු නදී තීරයෙහි මැනවින් කරණ ලද මාගේ අසපුවක් විය. එහි මම ලක්‍ෂණ ශාස්ත්‍රය සහිත ඉතිහාසය සිසුනට උගන්වමි.</p>
<p><a class='ref msdiv' id='msdiv334' href='#msdiv334'>Msdiv 334</a>’’ධර්‍මකාමීවූ, විනීතවූ (මාගේ) අනුශාසනය අසනු කැමැත්තාවූ ෂඩඬ්ග (වේද)යෙහි පරතෙරෙට ගියාවූ එම ශිෂ්‍යයෝ සින්ධු ගං ඉවුරෙහි වෙසෙති.</p>
<p><a class='ref msdiv' id='msdiv335' href='#msdiv335'>Msdiv 335</a>’’උත්පාතයන්ගේ ගමන්හිද, ලක්‍ෂණ ශාස්ත්‍රයන්හිද උත්තමාර්ත්‍ථය සොයන්නාවූ ඔවුහු එකල්හි වනයෙහි වෙසෙත්.</p>
<p><a class='ref msdiv' id='msdiv336' href='#msdiv336'>Msdiv 336</a>’’සුමේධ නම් සම්බුදුරජතෙම ලොව පහළවිය. අපට අනුකම්පා කරන්නාවූ එම බුදුරජතෙම එකෙණෙහි (අප වෙත) එළඹි සේක.</p>
<p><a class='ref msdiv' id='msdiv337' href='#msdiv337'>Msdiv 337</a>’’(එසේ) එළඹියාවූ මහාවීර සුමේධ ලෝකනායකයන් වහන්සේ (දුටිමි.) (දැක) මම තණ ඇතිරියක් කොට ලෝක ජ්‍යෙෂ්ඨවූ බුදුරජුන්හට දුනිමි.</p>
<p><a class='ref msdiv' id='msdiv338' href='#msdiv338'>Msdiv 338</a>’’මම වනයෙන් මී ගෙන (අවුත්) බුද්ධ ශ්‍රෙෂ්ඨයන් වහන්සේට දුනිමි. සම්බුදුරජතෙම (එය) වළඳා මෙම වචනය වදාළ සේක.</p>
<p><a class='ref msdiv' id='msdiv339' href='#msdiv339'>Msdiv 339</a>’’යමෙක් තෙම පැහැදුනේ, සියතින් මට ඒ මධු (මී පැණි) දානයක් දුන්නේද, මම හේ (කවරෙක්දැයි) පවසන්නෙමි. එසේ පවසන්නාවු මාගේ වචනය අසව්.</p>
<p><a class='ref msdiv' id='msdiv340' href='#msdiv340'>Msdiv 340</a>’’මෙම මධු දානය කරණකොට ගෙනද, තණ ඇතිරි දානය කරණකොට ගෙනද, කප් තිස් දහසක් මුළුල්ලෙහි දෙව්ලොව සිත් අලවා වසන්නේය.</p>
<p><a class='ref msdiv' id='msdiv341' href='#msdiv341'>Msdiv 341</a>’’(මින්) කල්ප තිස් දහසක් මතුයෙහි ඔක්කාක කුලයෙහි උපදින්නාවූ, නම්න් ගෞතමවූ ශාස්තෘ තෙමේ ලොව පහළ වන්නේය.</p>
<p><a class='ref msdiv' id='msdiv342' href='#msdiv342'>Msdiv 342</a>’’(මෙතෙම) උන්වහන්සේගේ ධර්‍මයෙහි දායාදී අයිතිකරුවෙක්ව, ධර්‍මයෙන් නිර්මිත කළාක් වැනි ඖෙරස පුත්‍රයෙක්, බුද්ධ පුත්‍රයෙක්ව, සියළු ආශ්‍රවයන් (ප්‍රහාණ පරිඥා වශයෙන් පිරිසිඳ) දැන ආශ්‍රව රහිතව පිරිණිවන් පාන්නේය.’’ කියායි.</p>
<p><a class='ref msdiv' id='msdiv343' href='#msdiv343'>Msdiv 343</a>’’දෙව්ලොවින් පෙරළා මෙහි පැමිණ, මව් කුසට (පිළිසිඳීම් වශයෙන්) පැමිණි කල්හි මීයෙන් පොළොව වසමින් මි වැස්සක් වැස්සේය.</p>
<p><a class='ref msdiv' id='msdiv344' href='#msdiv344'>Msdiv 344</a>’’මා ඉතා පහසුවෙන් මව් කුසින් බිහිවූ කෙණෙහි එහිදීද මට නිති කල් පවත්නා මධු වර්‍ෂා කෙළේය.</p>
<p><a class='ref msdiv' id='msdiv345' href='#msdiv345'>Msdiv 345</a>’’ගිහිගෙන් නික්ම අනගාර්‍ය්‍ය නම්වූ සසුනෙහි පැවිදි වීමි. ආහාරපාන සුලභ කෙනෙක්ද වීමි. මධු දානයාගේ මේ විපාකයයි.</p>
<p><a class='ref msdiv' id='msdiv346' href='#msdiv346'>Msdiv 346</a>’’මම දෙව් මිනිස් දෙගතියෙහි, සියළු කාම සම්පත්තීන්හි සමෘද්‍ධවූවෙක්ව, එම මධු දාන බලයෙන්ම, ආශ්‍රව ක්‍ෂය නම්වූ නිවණටද පැමිණියේ වෙමි.</p>
<p><a class='ref msdiv' id='msdiv347' href='#msdiv347'>Msdiv 347</a>’’වැසි වස්නා කල්හිද, සිව් අඟුල් (උසට වැඩුනු) තණ බිම්හිද, මනාව මල් පිපීගිය ගස්වලින් වැසුනාවූ තන්හිද, (ජනයාගෙන්) හිස්වූ ගෘහය, මණ්ඩපය, වෘක්‍ෂමූලය යන මේ තන්හිද, නිතර ආශ්‍රව රහිතව සුඛිතවූයේ වෙසෙමි.</p>
<p><a class='ref msdiv' id='msdiv348' href='#msdiv348'>Msdiv 348</a>’’මහත්වූ හෙවත් ප්‍රණීතවූද, මධ්‍යස්ථවූද, හීනවූද සියළු භවයන් ඉක්මවීමි. අද මාගේ ආශ්‍රවයෝ ක්‍ෂයවූහ. දැන් නැවත ඉපදීමක් නැත.</p>
<p><a class='ref msdiv' id='msdiv349' href='#msdiv349'>Msdiv 349</a>’’මින් තිස් දහස් කපකින් පෙරවූ එකල්හි යම් දනක් දුනිම්ද, (ඒ හේතුවෙන්) දුගතියක් නොදනිමි. මධු දානයාගේ මේ විපාකයයි.</p>
<p><a class='ref msdiv' id='msdiv350' href='#msdiv350'>Msdiv 350</a>’’මා විසින් සියළු ක්ලේශයෝ දවන ලදහ. සියළු භවයෝ නසන ලදහ. සියළු ආශ්‍රවයෝ ක්‍ෂය කරණ ලදහ. දැන් නැවත ඉපදීමක් නැත.</p>
<p><a class='ref msdiv' id='msdiv351' href='#msdiv351'>Msdiv 351</a>’’ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.</p>
<p><a class='ref msdiv' id='msdiv352' href='#msdiv352'>Msdiv 352</a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් මධුදායක තෙරුන් වහන්සේ මෙම ගාථාවන් වදාළ සේක.’’</p>
<p class='endsutta'>මධුදායකත්ථෙරස්සාපදානං චතුත්ථං.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
