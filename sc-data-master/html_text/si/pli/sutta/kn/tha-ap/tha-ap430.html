<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='tha-ap430' lang='si'>
<header>
<ul>
<li class='division'>ඛුද්දකනිකායෙ</li>
<li class='subdivision'>ථෙරාපදානය</li>
<li class='subsubdivision'>(දුතියො භාගො)</li>
<li class='vagga'>43. සකිංසම්මජ්ජක වග්ග</li>
</ul>
<h1>8. සුචින්තක ථෙරාපදානය</h1>
</header>
<p><a class='ref msdiv' id='msdiv107' href='#msdiv107'>Msdiv 107</a>’’එකල්හි (මම) හංසවතී නගරයෙහි ගොවියෙක් වීමි. කෘෂිකර්‍මයෙන් ජීවත්වෙමි. එයින් (අඹු) දරුවන් පොෂණය කරමි.</p>
<p><a class='ref msdiv' id='msdiv108' href='#msdiv108'>Msdiv 108</a>’’එකල්හි කෙත මැනවින් සමෘද්‍ධය. මාගේ ධාන්‍යද ඵල දරන ලදී. සශ්‍ය පැසෙන කල පැමිණි කල්හි මම මෙසේ සිතීමි.</p>
<p><a class='ref msdiv' id='msdiv109' href='#msdiv109'>Msdiv 109</a>’’යම්බඳුවූ මම ඉදින් අග්‍ර සශ්‍යය සඞ්ඝයාට නොදී වළඳන්නේ නම් එකල්හි ගුණ අගුණ (හොඳ නරක) දන්නාවූ මා වැනියනට එය නුසුදුසුය. නොහොබනේය.</p>
<p><a class='ref msdiv' id='msdiv110' href='#msdiv110'>Msdiv 110</a>’’මේ දෙතිස් මහා පුරිස් ලකුණින් හෙබි, අසමසම බුදුරජ තෙමේය. නිරුත්තර පුණ්‍යක්‍ෂෙත්‍රවූ සඞ්ඝතෙම ඉන් (එම බුදුුන් කෙරෙන්) ප්‍රභාවිතය.</p>
<p><a class='ref msdiv' id='msdiv111' href='#msdiv111'>Msdiv 111</a>’’මම පළමුව සංඝයා කෙරෙහි නව සශ්‍ය දානය දෙමි. මම මෙසේ සිතා සතුටුවූයේ, පිනාගිය සිත් ඇත්තේද (වීමි.)</p>
<p><a class='ref msdiv' id='msdiv112' href='#msdiv112'>Msdiv 112</a>’’කෙතින් ධාන්‍ය ගෙනවුත් බුදුරජුන් වෙත එළඹියෙමි. නරශ්‍රේෂ්ඨවූ, ලොකජ්‍යෙෂ්ඨවූ සම්බුදු රජුන් වෙත එළඹ ශාස්තෘන් වහන්සේගේ සිරිපා වැඳ, මෙම වචනය කීමි.</p>
<p><a class='ref msdiv' id='msdiv113' href='#msdiv113'>Msdiv 113</a>’’නව සශ්‍යයද ඇතිවිය. මුනීන් වහන්ස, දක්‍ෂිණාර්‍හයන් වහන්සේද ඔබ වෙහිය. පසැස් ඇත්තාණන් වහන්ස, අනුකම්පාව උපදවා (මෙය) ඉවසා වදාළ මැනව.’’</p>
<p><a class='ref msdiv' id='msdiv114' href='#msdiv114'>Msdiv 114</a>’’ලෝකයාගේ පූජාවන් පිළිගන්නාවූ පදුමුත්තර බුදුරජතෙමේ මාගේ අදහස් දැන මෙම වචනය කීහ.</p>
<p><a class='ref msdiv' id='msdiv115' href='#msdiv115'>Msdiv 115</a>’’(සුප්‍රතිපන්නාදී) ප්‍රතිපන්නයෝ සිව් දෙනෙකි. (සෝවාන් ආදී සිව්) ඵලයෙහි සිටියෝ සිව් දෙනෙකි. මේ ප්‍රඥාශීලයන්ගෙන් යුත් ඎජුභූත සංඝයායි.</p>
<p><a class='ref msdiv' id='msdiv116' href='#msdiv116'>Msdiv 116</a>’’පින් කැමැත්තාවූ භව සම්පත් දෙන පින්කම් හෙවත් ඔපදික පුණ්‍ය කර්‍ම කරන්නාවූ දන් දෙන මිනිසුන්හට සංඝයා කෙරෙහි දෙන ලද්ද මහත් ඵල වේ.</p>
<p><a class='ref msdiv' id='msdiv117' href='#msdiv117'>Msdiv 117</a>’’එම සංඝයා කෙරෙහි පිදියයුතුවූ නව සශ්‍යද, එසේම එයින් අධික තවත් දැයද, සඟුන් උදෙසා භික්‍ෂූන් සිය ගෙදරට වැඩමවා (තමා විසින්) ගෘහයෙහි යමක් පිළියෙල කරන ලද නම් එය ඔබ භික්‍ෂු සංඝයාට දෙනු මැනව.</p>
<p><a class='ref msdiv' id='msdiv118' href='#msdiv118'>Msdiv 118</a>’’මම සඟුන් උදෙසා භික්‍ෂූන් (සිය) ගෙදොරට වඩමවා මා විසින් යමක් ගෘහයෙහි පිළියෙල කරන ලද නම්, (එය) භික්‍ෂු සංඝයාට දුනිමි.</p>
<p><a class='ref msdiv' id='msdiv119' href='#msdiv119'>Msdiv 119</a>’’මැනවින් කරණ ලද එම කර්‍මය කරණකොටගෙනද, චිත්ත ප්‍රණිධීන් කරණකොටගෙනද, මම මිනිස් සිරුර හැර තව්තිසා දෙව්ලොවට (උත්පත්ති වශයෙන්) ගියෙමි.</p>
<p><a class='ref msdiv' id='msdiv120' href='#msdiv120'>Msdiv 120</a>’’එහි මට කරන (පහළවූ) විමන ස්වර්‍ණ වර්‍ණය. ප්‍රභා සහිතය. සැට යොදුන් උසය. තිස් යොදුන් පුළුලුය.</p>
<p class='endsection'>එකුන් විසිවෙනි බණවරයි.</p>
<p><a class='ref msdiv' id='msdiv121' href='#msdiv121'>Msdiv 121</a>මාගේ භවනය (බොහෝ දෙනාගෙන්) ආකීර්‍ණය. දිව්‍ය ස්ත්‍රී සමූහයාගෙන් ගැවසී ගත්තේය. මම (එම) තව්තිසාවෙහි අනුභවකොට, පානයකොට වසමි.</p>
<p><a class='ref msdiv' id='msdiv122' href='#msdiv122'>Msdiv 122</a>’’මම තුන්සියවරක් දිව්‍ය රාජ්‍යය කරවීමි. පන්සිය වරක් සක්විති රජ වීමි. (කරවන ලද) ප්‍රදේශ රාජ්‍යය (මෙතෙකැයි) ගණන් වශයෙන් ගිණිය නොහැකිය.</p>
<p><a class='ref msdiv' id='msdiv123' href='#msdiv123'>Msdiv 123</a>’’කුදු මහත් භවයෙහි සැරිසරන්නේ, අපමණ ධනය ලබමි. මාගේ භෝගයෙහි අඩු බවක් නැත. නව සශ්‍ය දානයාගේ මේ විපාකයයි.</p>
<p><a class='ref msdiv' id='msdiv124' href='#msdiv124'>Msdiv 124</a>’’හස්තියානය, අශ්වයානය, සිවිකාය, සන්‍දමානික නම් යාන විශෙෂය යන මේ සිල්ල ලබමි. නව සශ්‍ය දානයාගේ මේ විපාකයයි.</p>
<p><a class='ref msdiv' id='msdiv125' href='#msdiv125'>Msdiv 125</a>’’අභිනව වස්ත්‍රද, අභිනව ඵලද, අභිනවවූ අග්‍ර රස භෝජනද යන මේ සියල්ල ලබමි. නව සශ්‍ය දානයාගේ මේ විපාකයයි.</p>
<p><a class='ref msdiv' id='msdiv126' href='#msdiv126'>Msdiv 126</a>’’කොසෙය්‍යය, කම්බලය, ඛොමි (කොමු)ය, කප්පාසික (කපු)ය යන මේ සියළු වස්ත්‍ර විශේෂ ලබමි. නව සශ්‍ය දානයාගේ මේ විපාකයයි.</p>
<p><a class='ref msdiv' id='msdiv127' href='#msdiv127'>Msdiv 127</a>’’දාසි සමූහයාද, දාස සමූහයාද, අබරණින් සරසන ලද ස්ත්‍රීහුද යන මේ සියල්ල ලබමි. නව සශ්‍ය දානයාගේ මේ විපාකයයි.</p>
<p><a class='ref msdiv' id='msdiv128' href='#msdiv128'>Msdiv 128</a>’’මට ශීතය හෝ, ඌෂ්ණය හෝ, දැනීමක් හෝ නැත. යලි, මාගේ හෘදයෙහි චෛතසික එකෙකුදු නැත.</p>
<p><a class='ref msdiv' id='msdiv129' href='#msdiv129'>Msdiv 129</a>’’මෙය කව, අනුභව කරව, මෙම ශයනයෙහි සයනය කරව යන මේ (මිහිරි වචන) සියල්ලම ලබමි. නව සශ්‍ය දානයාගේ මේ විපාකයයි.</p>
<p><a class='ref msdiv' id='msdiv130' href='#msdiv130'>Msdiv 130</a>’’මේ මාගේ (භවයෙහි) අවසානයයි. දැන් අන්තිම භවය පවතී. අද පවා මාගේ (එදා දුන්) දෙය්‍ය ධර්‍මයෙහි ඵල විපාකය හැම කල්හි මා සතුටු කරයි.</p>
<p><a class='ref msdiv' id='msdiv131' href='#msdiv131'>Msdiv 131</a>’’අති උතුම් සඞ්ඝ සමූහයා කෙරෙහි නව සශ්‍ය (දානය) දී මාගේ ඒ කර්‍මයට සුදුසුවූ අට අනුසයක් අනුභව කරමි.</p>
<p><a class='ref msdiv' id='msdiv132' href='#msdiv132'>Msdiv 132</a>’’මහත් භෝග සම්පත් ඇත්තේ, යශස් ඇත්තේ, වර්‍ණවත් වූයේ වෙමි. හැම කල්හි මහත්වූ පක්‍ෂ (පිරිවර) ඇත්තේද, නොබෙදුනු පිරිස ඇත්තේද වෙමි.</p>
<p><a class='ref msdiv' id='msdiv133' href='#msdiv133'>Msdiv 133</a>’’පෘථිවිය ඇසුරු කළාවූ යමෙක් වෙත් නම් ඒ සියල්ලෝ මට ගරු බුහුමන් කෙරෙත්. යම් කිසි දෙය්‍ය ධර්‍මයෙක් වෙත් නම් එයද මම පළමු පළමුව ලබමි.</p>
<p><a class='ref msdiv' id='msdiv134' href='#msdiv134'>Msdiv 134</a>’’බික් සඟන මැද හෝ, බුදුරජුන් හමුයෙහි හෝ දායකයෝ සියල්ලන් ඉක්මවා මටම දෙති.</p>
<p><a class='ref msdiv' id='msdiv135' href='#msdiv135'>Msdiv 135</a>’’උතුම්වූ සංඝ සමූහයා කෙරෙහි පළමුකොට නව ශස්‍ය දානය දී මම අනුසස් ලබමි. නව ශස්‍ය දානයාගේ මේ විපාකයයි.</p>
<p><a class='ref msdiv' id='msdiv136' href='#msdiv136'>Msdiv 136</a>’’මින් සියක් දහස්වන කපෙහි වූ එකල්හි යම් දනක් දුනිම්ද, (ඒ හේතුවෙන්) දුගතියක් නොදනිමි. නව ශස්‍ය දානයාගේ මේ විපාකයයි.</p>
<p><a class='ref msdiv' id='msdiv137' href='#msdiv137'>Msdiv 137</a>’’මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class='ref msdiv' id='msdiv138' href='#msdiv138'>Msdiv 138</a>’’ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.</p>
<p><a class='ref msdiv' id='msdiv139' href='#msdiv139'>Msdiv 139</a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී.</p>
<p class='endsection'>මෙහි මේ අයුරින් ආයුෂ්මත් යාගුදායක තෙරුන් වහන්සේ මෙම ගාථාවන් වදාළ සේක.’’</p>
<p class='endsutta'>සුචින්තිතත්ථෙරස්සාපදානං අට්ඨමං.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
