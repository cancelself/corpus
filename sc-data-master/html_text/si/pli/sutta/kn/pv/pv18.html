<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='pv18' lang='si'>
<header>
<ul>
<li class='division'>ඛුද්දකනිකාය</li>
<li class='subdivision'>පෙතවත්ථු</li>
<li class='vagga'>2. උබ්බරී වර්ගය</li>
</ul>
<h1>18. කෘෂ්ණ ප්‍රේත කථාව</h1>
</header>
<p><a class='ref msdiv' id='msdiv207' href='#msdiv207'>Msdiv 207</a>“කෘෂ්ණ ගොත්‍ර ඇති වාසුදෙව රජතුමනි, නැගිටිනු මැනවි කුමක් සඳහා නිදන්නෙහිද, නුඹට නිදීමෙන් කුමන වැඩක්වේද, නුඹේ හෘදය වැනිවූ දකුණැස බඳුවූ ස්වකීය සහෝදරවූ යම් ඝත පණ්ඩිතයෙක්වීද ඔහුගේ උමතුව බලවත්වෙයි. කෙශව නම් වාසුදෙවයා සාවා, සාවා කියමින් විලාප කියයි.</p>
<p><a class='ref msdiv' id='msdiv208' href='#msdiv208'>Msdiv 208</a>“කෙශව නම් වාසුදෙවතෙම ඒ රොහිණෙය්‍ය නම් ඇමතියාගේ වචනය අසා සහෝදර ශොකයෙන් පෙළෙන ලදුව වෙව්ලමින් නැගී සිටියේය.</p>
<p><a class='ref msdiv' id='msdiv209' href='#msdiv209'>Msdiv 209</a>“කිමෙක්ද උමතුවූවෙකු මෙන් සියලු මේ ද්වාරවතී නුවර ‘සාවා සාවා’ යයි විලාප කියයිද, කෙබඳු සාවෙකු කැමැත්තෙහිද?”</p>
<p><a class='ref msdiv' id='msdiv210' href='#msdiv210'>Msdiv 210</a>“රනින් කළාවූද මැණික්වලින් කළාවූද ලොභයෙන් කළාවූද නැවත රිදීයෙන් කළාවූද සක්පබලුවෙන් කළාවූද සාවෙකු නුඹට කරවන්නෙමි.</p>
<p><a class='ref msdiv' id='msdiv211' href='#msdiv211'>Msdiv 211</a>“වනය ගොදුරුකොට ඇති අනිකුදු සාවෝද අරණ්‍යයෙහි ඇත්තාහ. ඔවුනුත් නුඹට ගෙනෙන්නෙමි. කෙබඳු සාවෙකු කැමැත්තෙහිද?”</p>
<p><a class='ref msdiv' id='msdiv212' href='#msdiv212'>Msdiv 212</a>“කෙශව නම් වාසුදෙවය, පොළොව ඇසුරුකොට ඇති යම් සාවෝ වෙත්ද, ඒ සාවුන් මම නොකැමැතිවෙමි. සඳමඬලෙන් සාවෙකු කැමැත්තෙමි. ඒ සාවා මට ගෙන දෙව.</p>
<p><a class='ref msdiv' id='msdiv213' href='#msdiv213'>Msdiv 213</a>“ඤාති සහෝදරය, සඳමඬලෙන් සාවා කැමැත්තෙහිය, නොපැතිය යුත්තක් පතයි. ඉතා මිහිරි ජීවිතය හරින්නෙහියයි ඒ මම සිතමි.”</p>
<p><a class='ref msdiv' id='msdiv214' href='#msdiv214'>Msdiv 214</a>කෘෂ්ණ ගොත්‍රවත් මහරජ යම්සේ අන්හට අනුශාසනා කෙළෙහිද, මෙසේ දන්නෙහි නම් කවරහෙයකින් පෙර මළ පුතෙකු සඳහා අදත් ශොකකෙරෙහිද,</p>
<p><a class='ref msdiv' id='msdiv215' href='#msdiv215'>Msdiv 215</a>“උපන්නාවූ මාගේ පුත්‍රතෙම නොමැරේවා යන යමක් මිනිසෙකු විසින් හෝ අමනුෂ්‍යයෙකු විසින් හෝ නොලැබිය හැකිවේද, ඒ නොලැබිය හැකිදේ කවර හෙතුවකින් ලැබිය හැකිද?”</p>
<p><a class='ref msdiv' id='msdiv216' href='#msdiv216'>Msdiv 216</a>“කෘෂ්ණය, පරලොවගිය යම් පුතෙකු සඳහා ශොක කරයිද. ඔහු පමුණුවාගන්ට මන්ත්‍ර ප්‍රයොගයකින් හෝ මුල් බෙහෙතකින් හෝ නානාවිධ ඖෂධ වර්ගවලින් හෝ ධනයකින් හෝ නොහැකිය.</p>
<p><a class='ref msdiv' id='msdiv217' href='#msdiv217'>Msdiv 217</a>“මහත්ධන ඇත්තාවූද මහත් භොග සම්පත් ඇත්තාවූද සියලු රට ඇත්තාවූද බොහෝ ධනධාන්‍ය ඇත්තාවූද යම් ක්ෂත්‍රිය කෙනෙක් ඇද්ද ඔහු තුමූත් ජරාමරණ රහිතයෝ නුවූහ.</p>
<p><a class='ref msdiv' id='msdiv218' href='#msdiv218'>Msdiv 218</a>“ක්ෂත්‍රියයෝය, බ්‍රාහ්මණයෝය, වෛශ්‍යයෝය, ශුද්‍රයෝය, සැඩොල් හා කසල සොධකයෝය. මෙකී ක්ෂත්‍රියාදීහුද අන්‍යයෝද ඔවුහුත් ජාතිය නිමිත්තකොට ජරාමරණ රහිතයෝ නුවූහ.</p>
<p><a class='ref msdiv' id='msdiv219' href='#msdiv219'>Msdiv 219</a>“යමෙක් තුමූ බ්‍රහ්මයා විසින් සිතනලද හෝ කියන ලද අංග සයෙන් යුක්තවූ වෙදය හදාරත්ද විද්‍යාඥානයෙන් යුක්තවූ මොව්හුද සෙස්සෝද යන ඔවුහුත් අජරාමර නොවූහ.</p>
<p><a class='ref msdiv' id='msdiv220' href='#msdiv220'>Msdiv 220</a>“සන්සුන් ස්වභාව ඇති තැන්පත් සිත් ඇති තපොගුණ ඇති හික්මුනාවූ යම් ඍෂීහුවෙත්ද ඔව්හුද සුදුසු කාලයෙහි ශරීරය හැර දමත්.</p>
<p><a class='ref msdiv' id='msdiv221' href='#msdiv221'>Msdiv 221</a>“වඩනාලද සිත් ඇතිව වාසය කරන්නාවූ අර්හත් ඵලය පිණිස කටයුතුකොට නිමකළාවූ ආශ්‍රව රහිතයෝද කුශලාකුශලයන් ක්ෂයකිරීමෙන් මේ ශරීරය හැර දමත්.</p>
<p><a class='ref msdiv' id='msdiv222' href='#msdiv222'>Msdiv 222</a>“ගිතෙල් ඉසින ලද ගින්නක් මෙන් ශොකාග්නියෙන් ගිනි ගත්තාවූම මා ජලය වත්කරන්නෙකු මෙන් සියලු චිත්ත දාහය, නිවන්නේය.</p>
<p><a class='ref msdiv' id='msdiv223' href='#msdiv223'>Msdiv 223</a>“මාගේ හෘදය ආශ්‍රය කළ ශොක නමැති හුල උගුලන ලද්දේය. යමෙක් ශොකයෙන් පීඩිතවූ මාගේ පුතා නිසාවූ ශොකය දුරු කළේද,</p>
<p><a class='ref msdiv' id='msdiv224' href='#msdiv224'>Msdiv 224</a>“ඒ මම ඉදිරුණු ශොක නමැති හුල් ඇත්තේ වෙමි. සිහිල් වූයේ වෙමි. නිවුනේ වෙමි. පින්වත් මාණවකය නුඹේ වචන අසා ශොක නොකරමි, නොහඬමි.</p>
<p><a class='ref msdiv' id='msdiv225' href='#msdiv225'>Msdiv 225</a>“ඝත පණ්ඩිතතෙම වැඩිමල් සොහොයුරා පුත්‍ර ශොකයෙන් මුදාලුවාසේ සප්‍රාඥවූ අනුකම්පාකාරීවූ යම් කෙනෙක්වෙත්ද ඔව්හු මෙසේ කරත්.</p>
<p><a class='ref msdiv' id='msdiv226' href='#msdiv226'>Msdiv 226</a>“ඝත පණ්ඩිතතෙම වැඩි මහළු සහෝදරවූ වාසු දෙව රජු යහපත් වචනයෙන් නිශ්ශොකයට පැමිණ වූවාක් මෙන් යමෙකුට මෙබඳුවූ ඇමතියෝ සේවකයෝ වෙත්ද ඔහුට ශොක කොයින්ද”</p>
<p class='endsutta'>කණ්හපෙතවත්ථු ඡට්ඨං.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
