<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='bv19' lang='si'>
<header>
<ul>
<li class='division'>ඛුද්දකනිකායෙ</li>
<li class='subdivision'>බුද්ධවංස පාළි</li>
</ul>
<h1>19. තිස්ස බුදුරජුන්ගේ වංශය</h1>
</header>
<blockquote class='gatha'>
<p><a class='ref msdiv' id='msdiv1' href='#msdiv1'>Msdiv 1</a>සිදුහත් බුදුරදුන්ට අනතුරුව (පසු කාලයෙහි) අසමවූ, තමහට සමාන පුද්ගලයෙක් නැති, අපමණ තෙද ඇත්තාවූ, බොහෝ පිරිවර ඇති, ලෝනාහිමි ’’තිස්ස’’ නම් බුදුරජ,</p>
<p><a class='ref msdiv' id='msdiv2' href='#msdiv2'>Msdiv 2</a>අනුකම්පා ඇතිසේක්, මහා වීර්‍ය්‍ය ඇති සේක්, පසැස් ඇති සේක්, මොහඳුරු නසා, දෙවියන් සහිත ලෝකයා හොබවා ලෝකයෙහි උපන් සේක.</p>
<p><a class='ref msdiv' id='msdiv3' href='#msdiv3'>Msdiv 3</a>ඒ ’’තිස්ස’’ නම් බුදුරදුන්ගේද ඎද්‍ධිය අසමය. සීල හා සමාධියද අසමානය. උන්වහන්සේ සියලු ධර්‍මයන්හි පරතෙරට පැමිණ දම්සක් පැවැත්වූ සේක.</p>
<p><a class='ref msdiv' id='msdiv4' href='#msdiv4'>Msdiv 4</a>ඒ බුදුරජතෙම දස දහසක් සක්වළෙහි පිරිසිදුවූ වචනය (හෙවත් ධර්‍මය) හැඟවී. (හෙවත් දෙසූ සේක.) පළමුවන දම් දෙසුමෙහිදී කෝටි සියයක් දෙනා ධර්‍මාවබෝධය කළහ.</p>
<p><a class='ref msdiv' id='msdiv5' href='#msdiv5'>Msdiv 5</a>ඒ කාලයෙහි උන්වහන්සේ (වෙතට) පැමිණි දෙවි මිනිසුන් දෙවන දම් දෙසුමෙහිදී අනූ කෝටියක්ද, තුන්වන දම් දෙසුමෙහිදී සැට කෝටියක්ද සසර බැඳුමෙන් මිදූ සේක.</p>
<p><a class='ref msdiv' id='msdiv6' href='#msdiv6'>Msdiv 6</a>තිස්ස නම් ලෝනාහිමිඳුන් කෙරෙහි තාදී ගුණ ඇති සන්හුන් සිත් ඇති, රාගාදී කිලුටු නැති රහතුන් වහන්සේලාගේ රැස්වීම් තුණක් වූහ.</p>
<p><a class='ref msdiv' id='msdiv7' href='#msdiv7'>Msdiv 7</a>රහතුන් සියක් දහසක් (ලක්‍ෂයක්) දෙනෙකුන්ගේ පළමුවන සමාගමය (රැස්වීම) වී. අනූ ලක්‍ෂයක් දෙනෙකුන්ගේ දෙවන සමාගමය වී.</p>
<p><a class='ref msdiv' id='msdiv8' href='#msdiv8'>Msdiv 8</a>(රහත්) ඵල විමුක්තියෙන් මල් පිපුනු (හෙවත් ප්‍රබෝධවූ) රාගාදී කිලුටු නැති, රහතුන් අසූ ලක්‍ෂයක් දෙනෙකුන්ගේ තුන්වන සමාගමය වී.</p>
<p><a class='ref msdiv' id='msdiv9' href='#msdiv9'>Msdiv 9</a>මම ඒ කාලයෙහි ’’සුජාත’’ නම් රජව, මහත් සම්පත් හැරදමා, ඉසි පැවිද්දෙන් පැවිදිවූයෙමි.</p>
<p><a class='ref msdiv' id='msdiv10' href='#msdiv10'>Msdiv 10</a>මා පැවිදිවූ කල්හි ලෝනාහිමිවූ බුදුරජතෙම ලොව පහළවූ සේක. ’’බුද්‍ධ’’ යන ශබ්ද (වචන)ය අසා මට සතුටක් උපන්නේය.</p>
<p><a class='ref msdiv' id='msdiv11' href='#msdiv11'>Msdiv 11</a>දෙව්ලොව හටගත්තාවූ මදාරා මල්ද, පියුම්ද, පරසතු මල්ද, දෙඅතින් දැඩිකොට ගෙන (වැහැරි සිවුරු) සලමින් අහසින් ( බුදුරදුන් වෙත) පැමිණියෙමි.</p>
<p><a class='ref msdiv' id='msdiv12' href='#msdiv12'>Msdiv 12</a>මම ඒ (පියුම්) මලක් ගෙන, සිවුවණක් පිරිස් පිරිවරණ ලද ’’තිස්ස’’ නම් ලොවනාහිමි ජිනරාජයන් මත (කුඩයක්සේ) දැරූයෙමි.</p>
<p><a class='ref msdiv' id='msdiv13' href='#msdiv13'>Msdiv 13</a>ඒ බුදුරජතෙමේද, ජන සමූහයා මැද වැඩහිඳ, ’’මෙතෙම මෙයින් අනූ දෙවන කපෙහි බුදුවන්නේය’’ යි මා ගැන ප්‍රකාශයක් කළ සේක.</p>
<p><a class='ref msdiv' id='msdiv14' href='#msdiv14'>Msdiv 14</a>’’ප්‍රධාන වීර්‍ය්‍යය හා දුෂ්කරක්‍රියාවද කොට මහත් යසස් ඇති (ගෞතම) සම්බුදු රජ (නම්න්) ඇසතු ගසක් මුලදී බුදුවන්නේය.</p>
<p>’’මොහුගේ වදන මව් තොමෝ ’’මායා’’ නම් වන්නීය. පියතෙම ’’සුදොවුන්’’ නම් රජතෙම වන්නේය. මේ තෙම ගෞතම නම් ඇත්තෙක් වන්නේය.</p>
<p>’’කෝලිත’’ ද, ’’උපතිස්ස’’ ද යන අග්‍ර ශ්‍රාවකයෝ දෙදෙනෙක් වන්නාහ. ’’ආනන්‍ද’’ නම් උපස්ථායක කෙනෙක් ඒ ජිනරාජයන්ට උවටැන් කරන්නේය.</p>
<p>’’ඛෙමා’’ ද, ’’උප්පලවණ්ණා’’ ද යන අග්‍ර ශ්‍රාවිකාවෝ දෙදෙනෙක් වන්නාහ. ඒ භාග්‍යවත්හුගේ බෝගස ඇතු රුකයයි කියනු ලැබේ.</p>
<p>’’චිත්තා’’ ද, ’’හත්‍ථාලක’’ ද යන අග්‍ර උපස්ථායකයෝ දෙදෙනෙක් වන්නාහ. ’’නන්‍දමාතා’’ ද, ’’උත්තරා’’ ද යන අග්‍ර උපස්ථායිකාවෝ දෙදෙනෙක්ද වන්නාහ. යසස් ඇති (ඒ) ගෞතම බුදුරජහුගේ ආයුෂය අවුරුදු සියයකි.’’</p>
<p>අසමවූ, මහර්ෂීවූ (ඒ) බුදුරදුන්ගේ මේ වචනය අසා සතුටු සිත් ඇති දෙවි මිනිස්සු මේ බුදුපැලයෙකැ (බුදුවන බෝසතෙකැ)යි,</p>
<p>දස දහසක් සක්වළ දෙවියන් සහිත ලෝවැස්සෝ කුහුල්හඬ (සතුටින් පවත්වන මහත් හඬ) පවත්වත්. අත්පොලසන් දෙත්. සතුටින් සිනහසෙත්. කළ ඇඳිලි ඇත්තේ නමස්කාර කරත්.</p>
<p>’’ඉදින් මේ ලෝහිමියාණන්ගේ සස්න වරද්දන්නෙමු නම් අනාගත කාලයෙහි (හෙවත් මතු කාලයෙහි) මුන්වහන්සේ හමුවන්නෙමු.</p>
<p>’’යම්සේ ගඟක් එතර කරන්නාවූ (හෙවත් පීනන්නාවූ) මිනිස්සු ඉදිරිතොට වැරදී (ගියහොත්) යට තොට ගෙන මහ ගඟ එතර කරත්ද,</p>
<p>’’එපරිද්දෙන්ම අපි හැමදෙන මේ කොණ්ඩඤ්ඤ බුදුරදුන් ඉදින් මුදමු නම් මතු පැමිණෙන කාලයෙහි මේ බෝසතුන් හමුවන්නෙමු.’’</p>
<p><a class='ref msdiv' id='msdiv15' href='#msdiv15'>Msdiv 15</a>ඒ (තිස්ස) බුදුරදුන්ගේද වචනය අසා බොහෝ සේ සිත පැහැදවීමි. දස පෙරුම් පිරීම පිණිස මත්තෙහි (පසුව) වතක් ඉටුයෙමි.</p>
<p><a class='ref msdiv' id='msdiv16' href='#msdiv16'>Msdiv 16</a>මහ තවුස්වූ තිස්ස බුදුරදුන්ගේ (උපන්) නගරය ’’ඛෙමක’’ නම් වී. පිය තෙම ’’ජනසන්‍ධ’’ නම් රජය. වැදූ මව් ’’පදුමා’’ නම් වූවාය.</p>
<p><a class='ref msdiv' id='msdiv17' href='#msdiv17'>Msdiv 17</a>ඒ බුදුරජතෙම අවුරුදු හත් දහසක් (බුදුවන්ට පෙර) ගිහිගෙයි වාසය කළේය. ’’ගුහාශෙල’’ ය, ’’නාරී’’ ය, ’’තිස්ස’’ ය යයි උතුම් ප්‍රාසාද තුණක් වූහ.</p>
<p><a class='ref msdiv' id='msdiv18' href='#msdiv18'>Msdiv 18</a>මනාව සරසන ලද පිරිවර අඟනෝ සමතිස් දහසක් වූහ. ප්‍රසිද්‍ධවූ බිරිඳ ’’සුභද්දා’’ නම් වූවාය. පුත් තෙම ’’ආනන්‍ද’’ නම් වී.</p>
<p><a class='ref msdiv' id='msdiv19' href='#msdiv19'>Msdiv 19</a>(තිස්ස) ජිනරාජතෙම සතර පෙර නිමිති දැක, අස් යානයෙන් (අස් රියෙන්) මහබිනික්මන් කෙළේය. නොඅඩු අට මසක් මුළුල්ලේ ප්‍රධාන වීර්‍ය්‍යය කෙළේය.</p>
<p><a class='ref msdiv' id='msdiv20' href='#msdiv20'>Msdiv 20</a>මහාවීරවූ, ’’තිස්ස’’ නම් ලෝනාහිමිඳු, බඹහු විසින් අයදනා ලද්දේ, උතුම් ’’යසවතී’’ නම් වනයෙහිදී දම්සක් පැවැත්වූ සේක.</p>
<p><a class='ref msdiv' id='msdiv21' href='#msdiv21'>Msdiv 21</a>මහර්ෂීවූ ’’තිස්ස’’ බුදුරදුන්ට, ’’බ්‍රහ්මදෙව’’ ද, ’’උදය’’ ද යන අග්‍රශ්‍රාවකයෝ දෙදෙනෙක් වූහ. උපස්ථායක තෙම ’’සුමඞ්ගල’’ නම් වී.</p>
<p><a class='ref msdiv' id='msdiv22' href='#msdiv22'>Msdiv 22</a>’’ඵුස්සා’’ ද, ’’සුදත්තා’’ ද යන අග්‍රශ්‍රාවිකාවෝ දෙදෙනෙක් වූහ. ඒ භාග්‍යවත්හුගේ බෝරුක ’’පියා’’ (මොර) ගස යයි කියනු ලැබේ.</p>
<p><a class='ref msdiv' id='msdiv23' href='#msdiv23'>Msdiv 23</a>’’සම්බල’’ ද, ’’සිරි’’ ද යන අග්‍ර උපස්ථායකයෝ දෙදෙනෙක් වුහ. ’’කිසාගෝතමී’’ ද, ’’උපසේනා’’ ද යන අග්‍ර උපස්ථායිකාවෝ දෙදෙනෙක් වුහ.</p>
<p><a class='ref msdiv' id='msdiv24' href='#msdiv24'>Msdiv 24</a>පස්මරුන් දිනූ ඒ බුදුරජ තෙමේද උසින් සැට රියනක් ඇත්තේ වී. උපමා රහිතවූ සේක්, අසමවූ සේක්, හිමාලය පර්‍වතය මෙන් දක්නා ලැබේ.</p>
<p><a class='ref msdiv' id='msdiv25' href='#msdiv25'>Msdiv 25</a>අසම තෙද ඇති ඒ බුදුරදුන්ගේද ආයුෂය ඉතා දික්වූයේත්, ඉතා මඳ නොවූයේත් විය. පසැස් ඇති උන්වහන්සේ අවුරුදු සියක් දහසක් ලෝකයෙහි වැඩ සිටි සේක.</p>
<p><a class='ref msdiv' id='msdiv26' href='#msdiv26'>Msdiv 26</a>උතුම්වූ, ප්‍රවරවූ, ශ්‍රේෂ්ඨවූ මහා යසස් විඳ, ගිනි කඳක් මෙන් දිලිහී, ශ්‍රාවකයන් සහිතවූ ඒ බුදුරජතෙම පිරිනිවි සේක.</p>
<p><a class='ref msdiv' id='msdiv27' href='#msdiv27'>Msdiv 27</a>පවනින් මේ කුලක් (වැහි වලාකුලක්) මෙන්ද, හිර කරණකොට පිනි මෙන්ද, පහනින් අඳුර මෙන්ද, ශ්‍රාවකයන් සහිතවූ ඒ බුදුරජතෙම පිරිනිවි සේක.</p>
<p><a class='ref msdiv' id='msdiv28' href='#msdiv28'>Msdiv 28</a>ජිනරාජවූ තිස්ස බුදුරජතෙම ’’නන්‍දාරාමයෙහි’’ දී පිරිනිවි සේක. එහිම උන්වහන්සේගේ ජිනථූපය (දාගැබ) තුන් යොදුනක් උස්වී. (තුන් යොදුනක් උසට බඳින ලදී.)</p>
</blockquote>
<p class='endvagga'>තිස්සස්ස භගවතො වංසො සත්තරසමො.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
