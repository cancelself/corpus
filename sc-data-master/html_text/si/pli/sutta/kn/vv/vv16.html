<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='vv16' lang='si'>
<header>
<ul>
<li class='division'>ඛුද්දකනිකාය</li>
<li class='subdivision'>විමානවත්ථු</li>
<li class='subsubdivision'>1. ඉත්ථි විමානවත්ථු</li>
<li class='vagga'>1. පීඨ වර්ගය</li>
</ul>
<h1>16. සිරිමා විමාන කථාව</h1>
</header>
<p><a class='ref msdiv' id='msdiv137' href='#msdiv137'>Msdiv 137</a>“යොදන ලද අතිශයින් අලංකාරවූ යට බැලු ඇස් ඇති ශීඝ්‍රගමන් ඇත්තාවූ බලවත් වේගයෙන් යුක්තවූ, අසුන් ඇති පන්සියයක් රථයෝ ඔබට මනාව නිර්මිතවූහ. රියැදුරන් විසින් මෙහෙයවනලද අශ්වයෝ ඒ අනුවයත්.</p>
<p><a class='ref msdiv' id='msdiv138' href='#msdiv138'>Msdiv 138</a>“දිලියෙන ගින්න ජලය මෙන් බබුළුවමින් ඕතොමෝ අලංකාරවූවා උතුම් රියෙහි සිටී. සිහින් ශරීර ඇත්තීය, අලාමක දැකුම් ඇත්තීය, කවර නම් යොනියක සිට තථාගතයන් කරා එළැඹුණ දැයි මේ කාරණය අසමි.”</p>
<p><a class='ref msdiv' id='msdiv139' href='#msdiv139'>Msdiv 139</a>“කාමයෙන් අගපත් තැන් අතරින් යමක් අනුත්තරයයි කියත්ද, දෙවතාවෝ මවමින් රමණය කරත්ද? ඒ කයින් විහිදෙන කැමති විය යුතු වර්ණ ඇති අප්සරාවක් (දෙවඟනක්) වූ මම තථාගතයන් වඳින්නට මෙහි ආමි.”</p>
<p><a class='ref msdiv' id='msdiv140' href='#msdiv140'>Msdiv 140</a>“කිම ඔබ පෙර මේ සස්නෙහි පින් කළෙහිද? කවර හෙයින් ඔබ පමණ නැති යසස් ඇත්තීව සැපයෙන් වැඩුණීව වෙසෙහිද? ඔබට ආකාශ ගාමීවූ ඉතා උසස් ඍද්ධිහු වෙත්. තීගේ පැහැයද දස දිගුන් බබුළුවයි.</p>
<p><a class='ref msdiv' id='msdiv141' href='#msdiv141'>Msdiv 141</a>“දෙවතාව, ඔබ දෙවියන් විසින් පිරිවරන ලද්දී සත්කාර කරන ලද්දී, වෙහිය. කොතැනින් චුතව දෙව් ලොවට ගියාද? ඔබ කාගේ වචනය කරන්නීද? කාගේ අනුශාසනය ඇත්තීද? ඉදින් බුද්ධ ශ්‍රාවිකාවක් නම් ඔබ මට කියව.”</p>
<p><a class='ref msdiv' id='msdiv142' href='#msdiv142'>Msdiv 142</a>“මා පර්වත අතරවූ මනාව මවනලද උතුම් නගරයවූ රජගහවෙහි ශ්‍රීමත්වූ රාජොත්තමයාගේ පරිචාරිකාවක්වූ නැටීමෙහි හා ගැයීමෙහි ඉතා මනාව හික්මුණු (උගත්) සිරිමා යැයි දත්හ.</p>
<p><a class='ref msdiv' id='msdiv143' href='#msdiv143'>Msdiv 143</a>“ඍෂිවරයන්ට මහොත්තමවූ, හික්මිය යුත්තන් හික්මවන්නාවූ සර්වඥ තෙම සමුදය හෙවත් තෘෂ්ණාව, දුක අනිත්‍යතාව නැවත පහළවීමක් නැති හෙවත් අසංඛතවූ, දුක නැති කිරීමෙන් සුස්ථිරවූ නොවක්වූ, කල්‍යාණ මාර්ගයවූ මේ මග දේශනා කළ සේක.</p>
<p><a class='ref msdiv' id='msdiv144' href='#msdiv144'>Msdiv 144</a>“මම තථාගතයන්ගේ ධර්මයවූ නැවත නැවත පහළ වීම් නැති, නොමැරෙන පදය අසා ශීලයන්හි අතිශයෙන් ඉතා සංවරවූවාවීමි. නරොත්තම බුදුන්ගේ වචනයවූ ධර්මයෙහි පිහිටියක් වීමි.</p>
<p><a class='ref msdiv' id='msdiv145' href='#msdiv145'>Msdiv 145</a>“මම ඉතා උසස් තථාගතයන් දෙසනලද, නැවත නැවත පහළවීම නැති, විරාග පදය දැන එහිම මම කෙලෙස් සමථයෙන්වූ ධ්‍යානය ස්පර්ශ කෙළෙමි. ඒ ම මගේ උත්තම ස්වභාවය විය.</p>
<p><a class='ref msdiv' id='msdiv146' href='#msdiv146'>Msdiv 146</a>“මම උතුම් නිවනවූ විශෙෂනය (ගුණය) ලබා එකාන්තවූවා, ධර්මාභිසමයෙහි (සෝවාන් පෙලෙහි) පිහිටා සැක නැත්තී බොහෝ ජනයා විසින් පුදන ලද්දී ඒ මම බොහෝවූ ක්‍රීඩා රතිය විඳිමි.</p>
<p><a class='ref msdiv' id='msdiv147' href='#msdiv147'>Msdiv 147</a>“මෙසේ මම නිවන් දිශාවෙහි දෙවතාවක් වෙමි. ඉතා උසස් බුදුන්ගේ ශ්‍රාවිකාවක්මි. ධර්මය දක්නී පළමු ඵලයෙහි පිහිටියා සෝවාන්වූවා මට දුගතියක් නැත.</p>
<p><a class='ref msdiv' id='msdiv148' href='#msdiv148'>Msdiv 148</a>“ශ්‍රීමත් ධර්ම රාජයන්ට ගෞරව සහිතවූ, ඒ මම තථාගතයන් වඳින්නට පහදවන්නාවූ, පින් දහම්හි ඇලුණු භික්ෂූන් ද යහපත්වූ භික්ෂු සමාගමයද වඳින්නට පැමිණියෙමි.</p>
<p><a class='ref msdiv' id='msdiv149' href='#msdiv149'>Msdiv 149</a>“තථාගතවූ, උතුම් පුරුෂයන් නමැති හික්මවන්නවුන්ට රියැදුරුවූ මුනීහු දැක සතුටු සිත් ඇත්තී වීමි. මම තෘෂ්ණාව සිඳි පිනෙහි ඇලුණු, උතුම් නායකවූ අතිශය හිත අනුකම්පා ඇති බුදුන් වඳිමි.”</p>
<p class='endsutta'>සිරිමාවිමානං සොළසමං.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Penny Jordan</span>.</p>
</footer>
</article>
</body>
</html>
