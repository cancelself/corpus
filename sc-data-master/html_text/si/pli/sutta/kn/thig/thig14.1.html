<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='thig14.1' lang='si'>
<header>
<ul>
<li class='division'>ඛුද්දකනිකාය</li>
<li class='subdivision'>ථෙරීගාථා</li>
<li class='vagga'>තිංස නිපාතය</li>
</ul>
<h1>14.1. (සුභා) ජීවකම්බවනිකා ථෙරී ගාථා</h1>
</header>
<p><a class='ref msdiv' id='msdiv368' href='#msdiv368'>Msdiv 368</a>“එක් සල්ලාලයෙක් ජීවකගේ සිත්කළු අඹ උයනට යන සුභාව වැලැක්විය. සුභාව ඔහුට මෙසේ කීය.</p>
<p><a class='ref msdiv' id='msdiv369' href='#msdiv369'>Msdiv 369</a>“නුඹ මා අවුරා සිටියෙහි. ඒ නුඹට මා විසින් අපරාධයක් කෙළේද? ඇවැත්නි, පුරුෂයෙක් මෙහෙණියක ස්පර්ශකිරීම නුසුදුසුය.</p>
<p><a class='ref msdiv' id='msdiv370' href='#msdiv370'>Msdiv 370</a>“ගරුකටයුතුවූ බුදු සස්නෙහි ඒ සර්වඥයන් වහන්සේ විසින් මට යම් ශික්ෂාපදයක් වදාරණලදද, සම්පූර්ණ පිරිසිදු කිලිටි රහිතවූ මා කුමකට අවුරා සිටීද?</p>
<p><a class='ref msdiv' id='msdiv371' href='#msdiv371'>Msdiv 371</a>“කැලඹුනු සිත් ඇත්තාවූ, කෙලෙස් සහිතවූ නුඹ නොකැලඹුණු සිත් ඇත්තාවූ පහවූ රජස් ඇති පව් නැති, සියළු තන්හි සිත මිදුනාවූ මා කුමකට අවුරා සිටීද?</p>
<p><a class='ref msdiv' id='msdiv372' href='#msdiv372'>Msdiv 372</a>“තී තරුණ වෙහිය. පින්වත් වෙහි. එබඳු තීට කවර ප්‍රව්‍රජ්ජාවෙක්ද, එහෙයින් කසාවත් ඉවත දමව, එව මල් පිපියාවූ මේ වෙනෙහි සිත් අලවමු.</p>
<p><a class='ref msdiv' id='msdiv373' href='#msdiv373'>Msdiv 373</a>“හැම දෙයින් සුවඳවත් සුළං හමයි. වෘක්ෂයෝ මල් රේණුවෙන් හටගත්තාක් මෙන් වෙත්. සැප ඇති වසන්ත ඍතුවෙහි පළමු මස පවතියි. එය රමණීය වෙනෙහි සිත් අලවමු.</p>
<p><a class='ref msdiv' id='msdiv374' href='#msdiv374'>Msdiv 374</a>“සුළඟින් සොළවන ලද, මුදුනෙහි පිපි මල් ඇති ගස් අපට ස්තුති කරමින් සිටිනු වැන්න. ඉදින් තනිව වන වදින්නෙහි නම් නුඹට කවර නම් ඇලීමක් වන්නේද?</p>
<p><a class='ref msdiv' id='msdiv375' href='#msdiv375'>Msdiv 375</a>“චණ්ඩමෘග සමූහයා විසින් සෙවිතවූ ඇතුන් හා මත් ඇතින්නන් විසින් කළඹන ලද ජනශුන්‍ය, බිහිසුණු මහ වනයට යෙහෙලියක් නැතිව යනු කැමති වෙහිද?</p>
<p><a class='ref msdiv' id='msdiv376' href='#msdiv376'>Msdiv 376</a>“උපමා නැත්තිය, රනින් කළ (පෙතැල්ලක්) බෝනික්කෙක් වැනි මිත්‍ර රථ නම් දෙව උයනෙහි හැසිරෙන අප්සරාවක් බඳු නුඹ මනහර සියුම් කසීවතින් හොබනෙහිය.</p>
<p><a class='ref msdiv' id='msdiv377' href='#msdiv377'>Msdiv 377</a>“කිඳුරිය, ලද බොළඳ ඇස් ඇත්තීය, ඉදින් මේ වන තුරෙහි සිත් අලවා වෙසෙමු නම් මම නුඹට වසඟය. නුඹට වඩා ප්‍රියවූ අන් සත්වයෙක් මට නැත.</p>
<p><a class='ref msdiv' id='msdiv378' href='#msdiv378'>Msdiv 378</a>“ඉදින් මාගේ වචනය කරන්නෙහි නම් සුවපත් වූවා එව, ගිහිගෙයි වෙසෙව, ප්‍රාසාදයන්හි නොසුළඟේ වාසය කරන ස්ත්‍රීහු නුඹට වතාවත් කෙරෙති.</p>
<p><a class='ref msdiv' id='msdiv379' href='#msdiv379'>Msdiv 379</a>“සියුම් කසීසළු දරව. සුවඳ විලවුන් දරව. නුඹට බොහෝ රන් මුතු මිණි ඔබ්බනලද නොයෙක් අබරණ කරදෙමි.</p>
<p><a class='ref msdiv' id='msdiv380' href='#msdiv380'>Msdiv 380</a>“දූවිලි මනාව සේදූ තිර ඇති, දික් ලොම් පලස් හා අළුත් කොඳු පලස් අතුළ, ඉතා වටිනා සඳුන් හරයෙන් ගත් සුවඳ යොදා සුවඳවූ, මහඟු යහනට නඟුව.</p>
<p><a class='ref msdiv' id='msdiv381' href='#msdiv381'>Msdiv 381</a>“අමනුෂ්‍යයන් අධිගෘහිත දියෙන් නැඟුණු උපුලක් මෙන් බ්‍රහ්මචර්යාව ඇති නුඹද ස්වකීය ශරීරයෙහි දිරීමට පැමිණෙන්නෙහිය.</p>
<p><a class='ref msdiv' id='msdiv382' href='#msdiv382'>Msdiv 382</a>“යමක් දැක නුඹ නොසතුටු සිත්ව බලනෙහිද, ඒ නුඹට දෙතිස් කුණපයෙන් පිරුණු සොහොන්බිම උස්කරණ සුළු බිඳෙනසුළු මේ ශරීරයෙහි කුමක් සාරසේ පෙනේද?</p>
<p><a class='ref msdiv' id='msdiv383' href='#msdiv383'>Msdiv 383</a>“ඇස් මුව දෙනකගේ වැනිය. පර්වත කුක්ෂියක කිඳුරු ලියකගේ වැනිය. තිගේ ඇස් නරඹන මට කාමරතිය වැඩියක් වැඩෙයි.</p>
<p><a class='ref msdiv' id='msdiv384' href='#msdiv384'>Msdiv 384</a>“තිගේ පිරිසිදු රන්වන් මුහුණෙහි උපුල් මල් මුදුන වැනි ඇස් නරඹන මට අතිශයින් කාමරාගය වැඩෙයි.</p>
<p><a class='ref msdiv' id='msdiv385' href='#msdiv385'>Msdiv 385</a>“කිඳුරුලිය බොළඳ නෙත් ඇත්තිය, නොපෙණෙන දුරකට ගියේ නමුත්, දික්වූ ගෝල ඇති පිරිසිදු නේත්‍රයන්ම සිහිකරමි. තිගේ නේත්‍රයට වඩා ප්‍රියවූවක් මට නම් නැත.</p>
<p><a class='ref msdiv' id='msdiv386' href='#msdiv386'>Msdiv 386</a>“නොමගින් යනු කැමැත්තෙහිද? සඳ කෙළිබඩුවක් කොට සොයහිද? මෙර ඉක්මවීමට කැමැත්තෙහිද? ඒ ඔබ බුදුන්ගේ දුවක් පතන්නෙහිය.</p>
<p><a class='ref msdiv' id='msdiv387' href='#msdiv387'>Msdiv 387</a>“යමෙක මා සිත ඇලේද, දෙවියන් සහිත ලෝකයෙහි එබඳු අරමුණක් නැත්මය. එය කෙබඳුදැයි නොදනිමි. එබැවින් රාගය මාර්ගයෙන් මුල් සහිතව නසන ලදී.</p>
<p><a class='ref msdiv' id='msdiv388' href='#msdiv388'>Msdiv 388</a>“ගිනි අඟුරු වළෙක දැමුවා මෙන්ද, විෂට පැමිණියා මෙන්ද, සහමුලින් විනාශකරණ ලදී. දැන් එය කෙබඳුද කියාත් නොදනිමි.</p>
<p><a class='ref msdiv' id='msdiv389' href='#msdiv389'>Msdiv 389</a>“යම් ස්ත්‍රියක් විසින් මේ වූ සැටියෙන් නොසලකන ලද ද, ශාස්තෲන් වහන්සේ ආශ්‍රය නොකරණ ලදද, එබඳු ස්ත්‍රියක් නුඹ පොළඹවා ඒ නුඹ මෙය දන්නිය පෙළහි.</p>
<p><a class='ref msdiv' id='msdiv390' href='#msdiv390'>Msdiv 390</a>“බැණිමෙහිද, වැඳීමෙහිද, සුවදුක් දෙකෙහිදී ද මට වනාහි සිහිය එළඹ සිටියාය. සංස්කාරය අශුචියැයි දැන සියල්ලෙහි සිත නොඇලෙයි.</p>
<p><a class='ref msdiv' id='msdiv391' href='#msdiv391'>Msdiv 391</a>“බුද්ධශ්‍රාවිකාවූ ඒ මම ආර්යෂ්ටාංගික මාර්ග රථයෙන් යන්නියක්ම උපුටාලු හුල් ඇති, පව් නැතිවූ මම ශුන්‍යාගාරයට පැමිණ සිත් අලවමි.</p>
<p><a class='ref msdiv' id='msdiv392' href='#msdiv392'>Msdiv 392</a>“මනාව සිතියම් කළාවූ පෙතළි රුද, (බෝනික්කෝ) දඬු රූකඩද, නූලින් කොකුවල බඳනා ලද්දාවූ නොයෙක් ලෙස නෘත්‍ය කරන්නාහු මා විසින් දක්නා ලදහ.</p>
<p><a class='ref msdiv' id='msdiv393' href='#msdiv393'>Msdiv 393</a>“එහි නූල් හා කොකු ඉවත්කළ කල්හි අත්හළ, විකලවූ හැරදැමූ විසිරවූ කල්හි එය නොලැබෙයි. කුමක සිත යොදවයිද?</p>
<p><a class='ref msdiv' id='msdiv394' href='#msdiv394'>Msdiv 394</a>“මාගේ අඟපසඟ එවැනිය. ඒ කරුණුවලින් වෙන්ව එය නොපවතිත්. ඒ අවයවයන්ගෙන් තොරව නොපවතියි. කුමක සිත යොදවම්ද?</p>
<p><a class='ref msdiv' id='msdiv395' href='#msdiv395'>Msdiv 395</a>“බිත්තියක හිරියලින් මනාව සිතියම් කළ ස්ත්‍රියක් දුටුයේද? එහි නුඹේ විපර්යාසය දැකීම වෙයි. මනුෂ්‍ය ස්ත්‍රියකැයි හැඟීම නිරර්ථකය.</p>
<p><a class='ref msdiv' id='msdiv396' href='#msdiv396'>Msdiv 396</a>“අඥානය, ඉදිරියෙහි කළ විජ්ජාවක් බඳුවූ සීනෙන් දුටු රන් රුකක් වැනිවූ ජනයා මධ්‍යයෙහි තුබූ විජ්ජාවෙන් කළ රිදී රූපයක් බඳුවූ ඉතාම හිස්වූවක් මෙන් දන්නෙහිය.</p>
<p><a class='ref msdiv' id='msdiv397' href='#msdiv397'>Msdiv 397</a>“ගස් බිලෙක ලාටු ගුලියක්බඳුවූ, මැද කඳුළු සහිතවූ දිය බුබුලක් බඳු දුගඳ හමන කබ උපදිති. නොයෙක් ඇස් කොටස්වල එක්වීමයි.</p>
<p><a class='ref msdiv' id='msdiv398' href='#msdiv398'>Msdiv 398</a>“මනහර දැකුම් ඇති නොඇළුනු ඕතොමෝ ඇස කෙරෙහි නො ඇලුනිය. ඒකාන්තයෙන් මේ ඇස තා සතුටු තෙනෙක ගෙන යවයි උපුටා එකෙණෙහි ඒ මිනිසාට දින.</p>
<p><a class='ref msdiv' id='msdiv399' href='#msdiv399'>Msdiv 399</a>“ඔහුගේ රාගය එකෙණෙහි සංසිඳිනි. එහිදීම ඇය කමා කරවී. බඹසර රකින්නිය, නුඹට මතු මෙබන්දක් නො වේද, එසේ නිරෝගී වේවා.</p>
<p><a class='ref msdiv' id='msdiv400' href='#msdiv400'>Msdiv 400</a>“දිලිසෙන ගිනි කඳක් වැළඳ විෂ ඇති සර්පයෙකු රැගෙන මෙබඳු වීතරාගී ජනයා අල්ලා කෙසේ යහපතක්වේද, තොපට ක්ෂමා කරමි.</p>
<p><a class='ref msdiv' id='msdiv401' href='#msdiv401'>Msdiv 401</a>“ඔහුගෙන් මිදුනු භික්ෂුණිතොම බුදුරදුන් සමීපයට ගියාය. උතුම් පුණ්‍ය ලක්ෂණ යුත් බුද්ධශරීරය දැක පෙර මෙන් ඇස ප්‍රකෘතිවිය.”</p>
<p class='endsutta'>... සුභා ජීවකම්බවනිකා ථෙරී....</p>
<p class='endsection'>තිංසනිපාතො නිට්ඨිතො.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Kathrin Vimalañāṇī</span>.</p>
</footer>
</article>
</body>
</html>
