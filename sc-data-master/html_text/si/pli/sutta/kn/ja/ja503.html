<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='ja503' lang='si'>
<header>
<ul>
<li class='division'>ඛුද්දකනිකාය</li>
<li class='subdivision'>ජාතක</li>
<li>(පඨමො භාගො)</li>
<li>15. වීසති නිපාතය</li>
</ul>
<h1>503. සත්තිගුම්බ ජාතකය</h1>
</header>
<p><a class='ref msdiv' id='msdiv159' href='#msdiv159'>Msdiv 159</a>“පඤ්චාල දෙශවාසීන්ගේ රථ ශ්‍රෙෂ්ඨවූ මුවදඩයම් කරන්නාවූ මහරජතෙම සෙනග සමග නික්මුනේ සමූහයාගෙන් වෙන්ව වනයට පිවිසියේය.</p>
<p><a class='ref msdiv' id='msdiv160' href='#msdiv160'>Msdiv 160</a>ඒ රජතෙම ඒ වනයෙහි සොරුන් විසින් කරණ ලද කුටියක් දුටුවේය. ඒ කුටියෙන් නික්ම අවුත් ගිරවෙක් රෞද්‍ර වචන කියයි.</p>
<p><a class='ref msdiv' id='msdiv161' href='#msdiv161'>Msdiv 161</a>අශ්ව වාහනයෙන් යුක්තවූ මනා මටවූ කුණ්ඩල ඇති රක්තවර්ණ නළල් පටක් ඇති තරුණවූ පුරුෂතෙම දහවල් සූර්‍ය්‍යයා බබළන්නාක් මෙන් බබළයි.</p>
<p><a class='ref msdiv' id='msdiv162' href='#msdiv162'>Msdiv 162</a>දැන් මෙබඳු මධ්‍යාහ්ණයෙහි රියැදුරු සහිත රජ තෙම නිදන ලද්දේය. එබැවින් අපි මොහුගේ ආභරණ සියල්ල බලාත්කාරයෙන් ගනිමු. රාත්‍රියෙහිදු දැනුදු රහස්ව රියැදුරු සහිත රජතෙමේ නිදන ලදී. මොහුගේ වස්ත්‍රද මිණිකොඩොල්ද ගෙණ මොහු මරා කොළ අතුවලින් වසාදමමුයි සත්තිගුමබ නම් ගිරවා පතිකෝලම්බ නම් සොරාට කීයේය.</p>
<p><a class='ref msdiv' id='msdiv163' href='#msdiv163'>Msdiv 163</a><a class='ref msdiv' id='msdiv164' href='#msdiv164'>Msdiv 164</a>එම්බා සත්තිගුම්බය, උමතු ස්වභාව ඇත්තෙකු මෙන් තෝ කුමක් කියන්නෙහිද, ඇවිලෙන ලද ගින්නක් මෙන් රජවරු ලංවිය නොහැක්කාහුමයයි සොරා කීවේය.</p>
<p><a class='ref msdiv' id='msdiv165' href='#msdiv165'>Msdiv 165</a>එම්බා පතිකෝලම්බය, තෝ මත්වූයේ මහත්වූ ගර්ජනා කරන්නෙහිනොවේද, මාගේ මව නග්නව සිටිකල්හි කිමෙක්ද, නුඹ සොරකම පිළිකුල් කරන්නෙහිදැයි සත්තිගුම්බනම් ගිරවා ඇසීය.</p>
<p><a class='ref msdiv' id='msdiv166' href='#msdiv166'>Msdiv 166</a>යහළු සාරථිය, වහා නැගිටුව, රථය යොදව, මේ පක්ෂීහු මට රුචි නොවෙත්. අනික් අසපුවකට යමුයි රජ තෙම කීවේය.</p>
<p><a class='ref msdiv' id='msdiv167' href='#msdiv167'>Msdiv 167</a>මහරජ, බලවත් අසුන් යොදන ලද්දාවූද රථය තෙම යොදනලදී. මහරජ, එහි නගිනු මැනව, අනික් අසපුවකට යමුයි රියැදුරු කීයේය.</p>
<p><a class='ref msdiv' id='msdiv168' href='#msdiv168'>Msdiv 168</a>මේ අසපුවෙහි වාසය කරන්නාවූ යම් සොරුවෙද්ද මේ සියල්ලෝ කොහිගියාහුද, ඒ සොරුන්ගේ නොදැක්මෙන් මිදුනාවූ මේ පඤ්චාල රජතෙම යන්නේය.</p>
<p><a class='ref msdiv' id='msdiv169' href='#msdiv169'>Msdiv 169</a>දුනු ගණිව්, අඩයටිද තෝමරද ගණිව්. මේ පඤ්චාල රජතෙම යන්නේය. ජීවත්වන්නාවූ ඔහු තොපි මුදා නොහරිව්යයි සත්තිගුම්බයා කීයේය.</p>
<p><a class='ref msdiv' id='msdiv170' href='#msdiv170'>Msdiv 170</a>ඉක්බිති අන්‍යවූ ලේවන්තුඩ ඇති ගිරවෙක්තෙම මහරජ, ඔබට යහපත් ඊමක්වේවා. තවද ඔබගේ අප සමීපයට පැමිණීම යහපත කියා පිළිගෙණ සතුටු වූයේය</p>
<p><a class='ref msdiv' id='msdiv171' href='#msdiv171'>Msdiv 171</a>මෙහි පැමිණියාවූ ඔබ මෙහි අධිපති වෙහිය. මෙහි කැමති යමක් ඇත්නම් ඒ කියව, තිඹිරි ගෙඩිද මොර ගෙඩිද, මී ගෙඩිද, එරමිණියද යන මොහු ඇත්තාහ.</p>
<p><a class='ref msdiv' id='msdiv172' href='#msdiv172'>Msdiv 172</a>මහරජ, හොඳ හොඳ මේ කුඩා ගෙඩි වර්ග අනුභව කරව, මේ සිහිල් පැන්ද කඳුරැලියෙන් ගෙණෙනලදී. එහෙයින් මහරජ, ඉදින් ඔබ කැමැත්තෙහි නම් එය පානය කරව.</p>
<p><a class='ref msdiv' id='msdiv173' href='#msdiv173'>Msdiv 173</a>මහරජ, මේ අසපුවෙහි වාසය කරන්නාවූ යම් ඍෂීහු වෙද්ද, උන්වහන්සේලා පලවැල පිණිස වනයට ගියාහුය. එහෙයින් තෙමේ නැගිට ගොස් ගණු මැනව, දීමට මට අත් නැතැයි පුප්ඵක නම් ගිරාතෙම කීයේය.</p>
<p><a class='ref msdiv' id='msdiv174' href='#msdiv174'>Msdiv 174</a>උතුම් ධර්මයෙහි පිහිටියාවූ ද්විජනම්වූ මේ පක්ෂිතෙම ඒකාන්තයෙන් යහපත්වේ. තවද මේ අනික් ගිරා පක්ෂිතෙම රෞද්‍ර වචන කියයි.</p>
<p><a class='ref msdiv' id='msdiv175' href='#msdiv175'>Msdiv 175</a>මොහු මරව්, බඳිව්, මොහුගේ ජීවිතය අත් නො හරිව්යයි මෙසේ මෙසේ විලාප කියද්දීම සුවසේ මේ අසපුවට පැමිණියේ වෙමියි රජතෙම කීවේය.</p>
<p><a class='ref msdiv' id='msdiv176' href='#msdiv176'>Msdiv 176</a>මහරජ්ජුරුවෙනි, අපි දෙදෙන සමාන උදර ඇත්තාවූ එක මව විසින් පෝෂණය කළාවූ එක ගසෙක්හි වැඩුනාවූ නොයෙක් තැන්වලට ගියාවූ සහෝදරයෝ වෙමු.</p>
<p><a class='ref msdiv' id='msdiv177' href='#msdiv177'>Msdiv 177</a>“ඒ සත්තිගුම්බ තෙමේද සොරුන්ගේ ළඟට ගියේය. මම වනාහි මෙහි ඍෂීන්ගේ ලඟට පැමිණියෙමි. හෙතෙම අසත් පුරුෂයන්ගේ ළඟට ගියේය. මම සත්පුරුෂයන්ගේ ළඟට පැමිණියෙමි. ඒ ධර්මයෙන් අපගේ වෙනස වූයේයයි පුෂ්පක තෙම කීයේය.</p>
<p><a class='ref msdiv' id='msdiv178' href='#msdiv178'>Msdiv 178</a>“මහරජ, ඒ සොරුන්ගේ සමීපයෙහි හිංසාවද, බැඳීමද රැවටීම්ද වංචාකිරීම්ද ගම්පැහැරීම්ද බළාත්කාරකම්ද ඇත්තාහ. හෙතෙම ඒ වධ හිංසාදීන් එහි උගනියි.</p>
<p><a class='ref msdiv' id='msdiv179' href='#msdiv179'>Msdiv 179</a>“මෙහි වනාහි මම සත්‍යයද සුචරිතධර්මයද අවිහිංසාවද සංවර ශීලයද ඉන්ද්‍රිය දමනයද ඇත්තාවූ ආගන්තුකයින්ට අසුන්ද පැන්ද දෙන ස්වභාව ඇත්තාවූ ඍෂීන්ගේ ඇකයෙහි වැඩුනේ වෙමියි පුෂ්පක තෙම කීයේය.</p>
<p><a class='ref msdiv' id='msdiv180' href='#msdiv180'>Msdiv 180</a>“මහරජ්ජුරුවෙනි, සත්පුරුෂවූ හෝ නොහොත් අසත් පුරුෂවූ හෝ සිල්වත්වූ හෝ සිල්නැත්තාවූ හෝ යමක් යමක්හුම සේවනය කෙරේද, ඔහුගේම වසඟයට යන්නේය.</p>
<p><a class='ref msdiv' id='msdiv181' href='#msdiv181'>Msdiv 181</a>“යම්බඳුවූවෙකු මිත්‍රයා කෙරෙයිද, යම්බඳු වූවෙකුත් සේවනය කෙරේද, හෙතෙමේද එබඳු වූවෙක්වේ. සමග වාසය කිරීම වනාහි එබඳුවේ.</p>
<p><a class='ref msdiv' id='msdiv182' href='#msdiv182'>Msdiv 182</a>“සේවනය කරණු ලබන්නේ සේවනය කරණු ලබන්නහුද, ස්පර්ශ කරණලද්දේ ස්පර්ශ කරණ අතවැසිවූ අනිකාද, විෂ පොවනලද හීයතෙම හියවුර මෙන් පාප ධර්මයෙන් නොතැවරුණහු තවරයි. පාප ධර්මයෙන් තැවරීමෙහි බියෙන් ප්‍රාඥතෙම පවිටු යහළුවන් ඇත්තෙක් නොවන්නේමය.</p>
<p><a class='ref msdiv' id='msdiv183' href='#msdiv183'>Msdiv 183</a>“යම් මනුෂ්‍යයෙක් තෙම කුණු මසක් කුසතණ අගින් වැළඳගණියිද, ඒ කුසතණද කුණුගඳ හමත්. බාලයන් සේවනය කිරීම මෙබඳුවේ.</p>
<p><a class='ref msdiv' id='msdiv184' href='#msdiv184'>Msdiv 184</a>“යම් මනුෂ්‍යයෙක්තෙම පත්‍රයකින් තුවරලා වැළඳ ගණීද, පත්‍රයෝද සුවඳ හමත්, ප්‍රාඥයන්ගේ සේවනය කිරීම මෙබඳුවේ.</p>
<p><a class='ref msdiv' id='msdiv185' href='#msdiv185'>Msdiv 185</a>“එහෙයින් සුවඳ ඔතා බඳිනලද කොළයට මෙන් තමහට වන විපාකය දැන නුවණැත්තේ අසත් පුරුෂයන් සේවණය නොකරන්නේය. සත්පුරුෂයන් සේවනය කරන්නේය. අසත්පුරුෂයෝ සේවනය කරන්නාහු නරකයට පමුණුවත්. සත්පුරුෂයෝ සුගතියට පමුණුවත්යයි (පුෂ්පක නම් ගිරවා බණ කීයේය.)</p>
<p class='endsutta'>සත්තිගුම්බජාතකං සත්තමං.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Kathrin Vimalañāṇī</span>.</p>
</footer>
</article>
</body>
</html>
