<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='ja501' lang='si'>
<header>
<ul>
<li class='division'>ඛුද්දකනිකාය</li>
<li class='subdivision'>ජාතක</li>
<li>(පඨමො භාගො)</li>
<li>15. වීසති නිපාතය</li>
</ul>
<h1>501. රොහන්ත මෘග ජාතකය</h1>
</header>
<p><a class='ref msdiv' id='msdiv104' href='#msdiv104'>Msdiv 104</a>“චිත්‍රකය, මේ රැලෙහිවූ මුවෝ මරණයට බියවූවාහු පැනදුවත්. තෝද යව, බලාපොරොත්තු නොවෙව. තා සමග ඒ මුවෝ ජීවත්වන්නාහුයයි රෝහන්ත මෘගතෙම කීයේය.</p>
<p><a class='ref msdiv' id='msdiv105' href='#msdiv105'>Msdiv 105</a>“එම්බා රෝහන්ත මෘගරාජය, මම නොයමි. මාගේ හෘදය ශොකයෙන් අදිනු ලැබේ. මම ඔබ නොහරින්නෙමි. මාගේ ජීවිතය මෙහි හරින්නෙමියි චීත්‍රකතෙම කීයේය.</p>
<p><a class='ref msdiv' id='msdiv106' href='#msdiv106'>Msdiv 106</a>“ඇස් අන්ධවූ පිළිදැගුම් කරන්නෙකු නැත්තාවූ ඒ අපගේ මව්පිය දෙදෙනා වනාහි ඒකාන්තයෙන් මැරෙන්නාහුය. එහෙයින් සහෝදරය නුඹද යව, බලාපොරොත්තු නොවෙව, තොප සහ ඒ මව්පියෝ ජීවත් වන්නාහුයයි (රෝහන්ත මෘගතෙම කීයේය.)</p>
<p><a class='ref msdiv' id='msdiv107' href='#msdiv107'>Msdiv 107</a>“පින්වත් රෝහන්ත මෘගරාජය, මම නොයමි. මාගේ හෘදය ශොකයෙන් ඇදගනී. මළපුඩුවෙහි බැඳුනාවූ ඔබ හැර නොයන්නෙමි. මෙතන්හිම ජීවිතය හරින්නෙමියි (චිත්‍රක මෘගතෙම කීයේය.)</p>
<p><a class='ref msdiv' id='msdiv108' href='#msdiv108'>Msdiv 108</a>“බියවනසුළු තැනැත්තිය, වහා යව, මෙයින් පැන දුවව, මම යකඩ කණුවක් සිටුවා කරණලද මලපුඩුවෙක්හි බැඳුනේ වෙමි. තීද යව, බලාපොරොත්තු නොවෙව. තී සමග ඒ මුවෝ ජීවත්වන්නාහුයයි සුතනු නම් නැගනියට කීයේය.</p>
<p><a class='ref msdiv' id='msdiv109' href='#msdiv109'>Msdiv 109</a>“එම්බා රෝහන්ත නම් මෘගරාජය, මම නොයමි. මාගේ හෘදය ශොකයෙන් අදනාලැබේ. මම ඔබ හැර නොයන්නෙමි. මෙතැන්හිම මාගේ ජීවිතය හරින්නෙමියි සුතනු නම් මුවදෙන කීයේය.</p>
<p><a class='ref msdiv' id='msdiv110' href='#msdiv110'>Msdiv 110</a>“එම්බා සුතනුව, ඇස් අන්ධවූ පිළිදැගුම් කරන්නෙකු නැත්තාවූ ඒ අපගේ මව්පිය දෙදෙනා වනාහි ඒකාන්තයෙන් මැරෙන්නාහුය. තීද මෙතැනින් යව, බලාපොරොත්තු නොවෙව, තී හා සමග මව්පියෝ ජීවත්වන්නාහුයයි රොහන්ත මෘග තෙම කීයේය.</p>
<p><a class='ref msdiv' id='msdiv111' href='#msdiv111'>Msdiv 111</a>“පින්වත් රෝහන්ත මෘගරාජය, මම මෙතැනින් නොයමි. මාගේ හෘදය ශොකයෙන් ඇදගණියි. පුඩුවෙහි බැඳුනාවූ ඔබ හැර නොයන්නෙමියි මෙතැන්හිම ජීවිතය හරින්නෙමියි (සුතනු නම් නැගණියද කීයේය.)</p>
<p><a class='ref msdiv' id='msdiv112' href='#msdiv112'>Msdiv 112</a>“රෞද්‍ර ස්වභාව ඇත්තාවූ ආයුධයක් අතින් ගත් ඒ මේ වැදිතෙම එයි. හෙතෙම අද අපට හීයෙන්ද, අඩයටියෙන්ද පහරදී හිංසා කරන්නේය. (එහෙයින් වහා පැනයව් යයි මුවරජතෙම කියේය.</p>
<p><a class='ref msdiv' id='msdiv113' href='#msdiv113'>Msdiv 113</a>“භයින් පෙළුනාවූ, භයින් තැතිගත්තාවූ බියවන සුළුවූ ඒ මුවැත්තී මොහොතක් කල් පලාගොස් සිට ඉතා දුෂ්කරවූවක් කෙළේය. මරණය සඳහා නැවත පෙරලා ආයේය.”</p>
<p><a class='ref msdiv' id='msdiv114' href='#msdiv114'>Msdiv 114</a>“මිදුනාහු පුඩුවෙහි බැඳුන ඔබ සමීපයෙහි හැසිරෙත්. ඒ මේ මුවෝ ඔබට කවරහු වෙද්ද, ජීවිතය හේතු කොටගෙණවත් ඔබ හැර යන්ට නොකැමැති වෙත්යයි වැදිතෙම ඇසීය.</p>
<p><a class='ref msdiv' id='msdiv115' href='#msdiv115'>Msdiv 115</a>“එම්බා වැදි පුත්‍රය, මොව්හු සමාන කුස ඇත්තාවූ එක මව වෙත වැඩුනාවූ මාගේ සහෝදරයෝ වෙත්. ඔව්හු ජීවිතය හේතුකොට ගෙණවත් මා හැර යන්ට නොකැමැති වෙත්යයි මුව රජතෙම කීයේය.</p>
<p><a class='ref msdiv' id='msdiv116' href='#msdiv116'>Msdiv 116</a>“එම්බා වැදිපුත්‍රය, පිළිදැගුම් කරන්නෙකු නැත්තාවූ ඇස් අන්ධවූ අපගේ මව්පිය දෙදෙන වනාහි ඒකාන්තයෙන් මැරෙන්නාහුය. එහෙයින් ඔවුන් දෙදෙනාගේද අප තිදෙනාගේද පස් දෙනෙකුන්ගේ ජීවිතය දෙව, මාගේ සහෝදරයා මුදා හරිනු මැනවැයි චිත්තක නම් මෘගතෙම වැද්දාට කීයේය.</p>
<p><a class='ref msdiv' id='msdiv117' href='#msdiv117'>Msdiv 117</a>“එම්බා මුවරජ, ඒ මම මව්පියන් පොෂණය කරන්නාවූ මුව රජහු මුදා හරින්නෙමි. මරණයෙන් මිදුනාවූ මහා මෘගරාජයා දැක මව්පියෝ සතුටු වෙත්වායි වැදිතෙම කීයේය.</p>
<p><a class='ref msdiv' id='msdiv118' href='#msdiv118'>Msdiv 118</a>“එම්බා වැදිපුත්‍රය, අද මම මරණින් මිදුනාවූ මුව රජහු දැක යම්සේ සතුටුවෙම්ද, එසේම නුඹද සියලු තෑයන් සමග සතුටුවේවායි චිත්‍රකතෙම අනුමෝදනා කෙළේය.</p>
<p><a class='ref msdiv' id='msdiv119' href='#msdiv119'>Msdiv 119</a>“පුත්‍රයිනි, ජීවිතය මරණයට ලංව සිටි කල්හි කෙසේනම් මිදුනේවේද, වැදිතෙම මළ පුඩුවෙන් කෙසේ මුදා හැරියේදැයි (මව්පියෝ ඇසූහ)</p>
<p><a class='ref msdiv' id='msdiv120' href='#msdiv120'>Msdiv 120</a>“පින්වත් මව්පියවරුණි, චිත්‍රක නම් මාගේ සහෝදර තෙම සිත් ගන්නාවූ හෘදය ඇසුරු කළාවූ කණට සුව එළවන්නාවූ වචනය කියමින් යහපත්ව කියනලද වචනවලින් මා මුදා ගත්තේය.</p>
<p><a class='ref msdiv' id='msdiv121' href='#msdiv121'>Msdiv 121</a>“එසේම සුතනුතොමෝද හෘදය ඇසුරු කළාවූ කණට සුව එළවන්නාවූ වචනය කියමින් මනාකොට කියන ලද්දාවූ ඒ වචනවලින් මා මුදා ගත්තේය.</p>
<p><a class='ref msdiv' id='msdiv122' href='#msdiv122'>Msdiv 122</a>“වැදිතෙම හෘදය නිඃශ්‍රිතවූ සිතට වදින්නාවූ කණට සුව එළවන්නාවූ වචන අසා මනාකොට කියනලද ඒ වචනයන් ඇසීම නිසා මා මිදුනේයයි මෘග රාජතෙම කීයේය.</p>
<p><a class='ref msdiv' id='msdiv123' href='#msdiv123'>Msdiv 123</a>“මරණයෙන් මිදී ආවාවූ රෝහන්ත නම් මුවරජහු දැක අද අපි යම්සේ සතුටුවෙමුද, එසේම වැදිපුත්‍ර තෙමේ, අඹු දරුවන් සමග සතුටු වේවායි (මව්පියෝ අනුමෝදනා කළහ.)</p>
<p><a class='ref msdiv' id='msdiv124' href='#msdiv124'>Msdiv 124</a>“එම්බා වැද්දාණෙනි, මුවා හෝ මුවසම් හෝ ගෙණෙමියි නුඹ කීයෙහි නොවේද, එකල්හි කවර කාරණයකින් මුවාහෝ මුව සම් නොගෙනා වේදැයි රජතෙම ඇසීය.</p>
<p><a class='ref msdiv' id='msdiv125' href='#msdiv125'>Msdiv 125</a>“මහරජ, ඒ මුව රජතෙම මාගේ අත් පසටද මා විසින් අටවනලද මල පුඩුවටද පැමිණියේමය. ඒ මුව රජහු පුඩුවෙහි බැඳුණේය. ඒ බැඳුනාවූ මුව රජහුද නොබැඳුනාවූ මුවෝ දෙදෙනෙක් ඇසුරු කරගෙණ සිටියාහුය.</p>
<p><a class='ref msdiv' id='msdiv126' href='#msdiv126'>Msdiv 126</a>“ඒ මට ලොමු ඩැහැගන්නාවූ නොවූවිරූ සංවේගයක් පහළවිය. මම මේ මුවා නසන්නෙම් නම් අද මෙහි ජීවිතය හරින්නෙමියි කියායි.</p>
<p><a class='ref msdiv' id='msdiv127' href='#msdiv127'>Msdiv 127</a>“එම්බා වැදි පුත්‍රය, ඒ මුවෝ කෙබඳුද, කෙබඳු ධර්මයෙහි පිහිටියාවූ මුවෝද, කෙබඳු වර්ණ ඇත්තාහුද, කෙබඳු ස්වභා ඇත්තාහුද, නුඹ දැඩිකොට ඔවුන්ට ප්‍රශංසා කරන්නෙහියයි ඇසීය.</p>
<p><a class='ref msdiv' id='msdiv128' href='#msdiv128'>Msdiv 128</a>“මහරජ, ඒ මුවන්ගේ රිදී දම් වැනි අං ඇත්තාහ. සෙමෙර වල්ගා වැනි පිරිසිදු වල්ගා ඇත්තාහ. රත්රන් පැහැයට බඳු පැහැ ඇත්තාහ. ලේවන් පාද ඇත්තාහ. සිත්කළුවූ අඳුන්ගානලද ඇස්වැනි ඇස් ඇත්තාහයි කීයේය.</p>
<p><a class='ref msdiv' id='msdiv129' href='#msdiv129'>Msdiv 129</a>“දෙවයන් වහන්ස, ඒ මුවෝ මෙබඳුවූහ. ඒ මුවෝ මෙබඳු ධර්ම ඇත්තෝවූහ. දෙවයන් වහන්ස, ඒ මම මව්පියන් පොෂණය කරන්නාවූ ඔවුන් නොගෙනායෙමියි කීයේය</p>
<p><a class='ref msdiv' id='msdiv130' href='#msdiv130'>Msdiv 130</a>“එම්බා වැදිපුත්‍රය, නුඹට ස්වර්ණ නිෂ්ක සියයක් දෙමි. මහත් අගනාවූ මිණිකොඬොලක්ද දෙමි. සතර පැත්තෙන් උස්වූ දියබෙරලියමල් වැනි පසතුරුණු අතුරුවා පර්‍ය්‍යංකයක්ද දෙමි</p>
<p><a class='ref msdiv' id='msdiv131' href='#msdiv131'>Msdiv 131</a>“රූපයෙන් හා භොගයෙන් ඔවුනොවුන්ට සමානවූ භාර්‍ය්‍යාවන් දෙදෙනෙක්ද දෙමි. වෘෂභයෙක්ද ගවයන් සියයක්ද දෙමි. වැදිපුත්‍රය, නුඹ මට බොහෝ උපකාර ඇත්තෙක් වෙහිය. මම දැහැමින් රාජ්‍යයද කරවන්නෙමි.</p>
<p><a class='ref msdiv' id='msdiv132' href='#msdiv132'>Msdiv 132</a>“වැදිපුත්‍රය, නුඹ සීසෑමය, වෙළඳාමය ණය දීමය සිඟා හැසිරීමය යන මෙයින් ජීවිකාව කරව, මේ යහපත් ජීවිකා වෘත්තීවලින් අඹුදරුවන් පොෂණය කරව, නැවත පාපයක් නොකරවයි” රජතෙම කීයේය.</p>
<p class='endsutta'>රොහණමිගජාතකං</p>
<p><span class='alt-title'>(රොහන්තමිගජාතකං (සී. පී.))</span> පඤ්චමං.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Kathrin Vimalañāṇī</span>.</p>
</footer>
</article>
</body>
</html>
