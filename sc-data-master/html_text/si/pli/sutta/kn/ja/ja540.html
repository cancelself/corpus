<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='ja540' lang='si'>
<header>
<ul>
<li class='division'>ඛුද්දකනිකාය</li>
<li class='subdivision'>ජාතක</li>
<li>(දුතියො භාගො)</li>
<li>22. මහානිපාතය</li>
</ul>
<h1>540. සාම ජාතකය</h1>
</header>
<p><a class='ref msdiv' id='msdiv296' href='#msdiv296'>Msdiv 296</a>“කවරෙක් නම් දිය ගෙණ යාමට ප්‍රමාදවූ මට ඊයකින් විද්දේද, ක්ෂත්‍රියවූ බ්‍රාහ්මණවූ වෛශ්‍යවූ කවරෙක් මට විද සැඟවීදැයි” සාම කුමාරතෙම ඇසුයේය.</p>
<p><a class='ref msdiv' id='msdiv297' href='#msdiv297'>Msdiv 297</a>“මාගේ මස් කෑයුතු නොවෙත්. සමින්ද ප්‍රයෝජනයක් නැත්තේය. එසේ ඇතිකල්හි කවර කාරණයකින් මට විදිය යුතුයයි හැඟීදැයි” කීයේය.</p>
<p><a class='ref msdiv' id='msdiv298' href='#msdiv298'>Msdiv 298</a>“නුඹ කවරෙක් හෝ වෙහිද කවරෙකුගේ පුතෙක් හෝ වෙහිද අපි තා කෙසේ දනිමුද, යහළුව මා විසින් විචාරණ ලද්දේ කියව, කුමකට මා විද සැඟවූනෙහිදැයි” සාම කුමරු ඇසීය.</p>
<p><a class='ref msdiv' id='msdiv299' href='#msdiv299'>Msdiv 299</a>“මම වනාහි කශී රට වැස්සන්ගේ රජවෙමි. පිළියක් නමැයි මා දනිත්. මාංශ ලෝභයෙන් රට හැර මම මුවන් සොයමින් හැසිරෙමි.</p>
<p><a class='ref msdiv' id='msdiv300' href='#msdiv300'>Msdiv 300</a>“මම දුනු ශිල්පයෙහිද දක්ෂවෙමි. සහස්සත්ථාම නම් දුන්න නගන්ට පුළුවන් බැවින් දළ්හධම්මයයි ප්‍රකටය. මාගේ හී පහරට පැමිණ හස්තිතෙමේද නොමිදෙන්නේයයි” පිළියක් රජතෙම කීයේය.</p>
<p><a class='ref msdiv' id='msdiv301' href='#msdiv301'>Msdiv 301</a>“ඔබද කවරෙකුගේ පුත්‍රයෙක් හෝ වෙහිද, අපි තා කෙසේ දනිමුද, පියාගේ හෝ තමන්ගේ හෝ නාමයද ගොත්‍රයද කියවයි” රජතෙම කීයේය.</p>
<p><a class='ref msdiv' id='msdiv302' href='#msdiv302'>Msdiv 302</a>“මහරජ, ඔබට යහපතක් වේවා. මම වැදි පුත්‍රයෙක්මි. සාමයයි ජීවත්වන්නාවූ මා නෑයෝ කැඳවූහ. ඒ මම අද මෙසේ මරුමුවට පැමිණියේ සයනය කරමි.</p>
<p><a class='ref msdiv' id='msdiv303' href='#msdiv303'>Msdiv 303</a>“මහරජ, විෂ සහිතවූ මහත්වූ හීයකින් මුවෙකු මෙන් විදිනලද්දේ වෙමි. බලව ස්වකීය ලේවල ගැලුනේ සයනය කරමි.</p>
<p><a class='ref msdiv' id='msdiv304' href='#msdiv304'>Msdiv 304</a>“හීතලය වම්පසින් ඇතුල්ව දකුනැලයෙන් නික්ම ගියේය. ලේ වමාරමි. ගිලන්වූයේ මම තා විචාරමියි කුමට මා විද සැඟවූයෙහිද?</p>
<p><a class='ref msdiv' id='msdiv305' href='#msdiv305'>Msdiv 305</a>“අඳුන් දිවිසම නිමිතිකොට දිවියා නසනු ලැබේ. දළ නිසා හස්තිතෙම නසනු ලැබේ. එකල්හි කවර කරුණකින් මා විදියයුතු කොට හැඟීදැයි” සාම කුමරු ඇසීය.</p>
<p><a class='ref msdiv' id='msdiv306' href='#msdiv306'>Msdiv 306</a>“පින්වත් සාමය, හීපහරට පැමිණියාවූ මුවෙක් ඉදිරිපස සිටියේය. තා දැක මුවා භයවී ගියේය. එයින් ක්‍රොධයතෙම මට උපන්නේයයි” පිළියක් රජ කීයේය.</p>
<p><a class='ref msdiv' id='msdiv307' href='#msdiv307'>Msdiv 307</a>“යම් කලෙක පටන් තමා සිහි කෙරෙම්ද, යම්කලෙක පටන් නුවණැති බවට පැමිණියෙම්ද, මේතාක් වනයෙහි චණ්ඩ මෘගයන්වූ මුවෝද, මා දැක භය නොවෙත්.</p>
<p><a class='ref msdiv' id='msdiv308' href='#msdiv308'>Msdiv 308</a>“යම්කලක පටන් වැහැරි සිවුර පරිහරණය කෙරෙම්ද, යම්කලෙක පටන් යෞවන බවට පැමිණියෙම්ද, මේතාක් වනයෙහි චණ්ඩ මෘගයෝද මා දැක භය නොවෙත්.</p>
<p><a class='ref msdiv' id='msdiv309' href='#msdiv309'>Msdiv 309</a>“මහරජ, ගන්ධමාදන පර්වතයෙහි භයජනකවූ කිම් පුරිසයෝද වෙත්. පර්වතවලද වනාන්තර වලද ඔවුන් සමග සතුටු වෙමින් යමු. එසේ ඇතිකල්හි කවර කරුණකින් ඒ මුවා මට බියවන්නේදැයි” සාම කුමරු ඇසීය.</p>
<p><a class='ref msdiv' id='msdiv310' href='#msdiv310'>Msdiv 310</a>“එම්බා සාමයෙනි, මුවා ඔබ නොදැක්කේය. කුමට මම ඔබට බොරුකියම්ද, ක්‍රොධයෙන් හා ලොභයෙන් මඩනා ලද්දාවූ මම ඒ ඊය ඔබට විද්දෙමියි” පිළියක් රජ කීයේය.</p>
<p><a class='ref msdiv' id='msdiv311' href='#msdiv311'>Msdiv 311</a>“යහළුව, කොතැනින් හෝ අවුත් දියගෙණ ඊමට ගඟට යවයි’ කවරෙකු විසින් හෝ එවනලද්දේ නුඹ මුවන්ගේ යයි සම්මතවූ මේ විලට ආයේදැයි” ඇසීය.</p>
<p><a class='ref msdiv' id='msdiv312' href='#msdiv312'>Msdiv 312</a>“මහරජ, මාගේ මව්පියෝ අන්ධවූහ. මේ මහත්වූ වනයෙහි මම ඔවුන් පෝෂණය කරමි. මම ඔවුන්ට දිය ගෙණ යන්නෙක්ව මෘග සම්මතවූ මේ විලට ආයෙමියි” සාම කුමරු කීයේය.</p>
<p><a class='ref msdiv' id='msdiv313' href='#msdiv313'>Msdiv 313</a>“ඒ මාගේ මව් පියන්ට භෝජනය පමණක් ඇත්තේය. එකල්හි සදවසක් ජීවත්වීම වන්නේය. ඒ මාගේ අන්ධවූ මව්පියෝ දිය නොලැබීමෙන් මැරෙන්නාහුයයි හඟිමි.</p>
<p><a class='ref msdiv' id='msdiv314' href='#msdiv314'>Msdiv 314</a>“මට මෙය එබඳු දුකක් නොවේ. පුරුෂයෙකු විසින් මෙය ලැබිය යුත්තේමය. මව නොදකිමි යන යම් දුකක්වේද එය මට මීට වඩා ඉතා දුක්වේ.</p>
<p><a class='ref msdiv' id='msdiv315' href='#msdiv315'>Msdiv 315</a>“මෙය මට එබඳු දුකක් නොවේ. මෙය පුරුෂයෙකු විසින් ලැබිය යුත්තේමය. පියා නොදකිමි යන යම් දුක ඇද්ද එය මට මීට වඩා ඉතා දුක්වේ.</p>
<p><a class='ref msdiv' id='msdiv316' href='#msdiv316'>Msdiv 316</a>“බැගෑපත්වූ මාගේ ඒ මව්තොමෝ ඒකාන්තයෙන් මධ්‍යම රාත්‍රියෙහිද පැසුළු රාත්‍රියෙහිද බොහෝ කලක් හඬන්නේය. කුඩා විලක් මෙන් වියලෙන්නේය.</p>
<p><a class='ref msdiv' id='msdiv317' href='#msdiv317'>Msdiv 317</a>“ඒ මාගේ බැගෑපත්වූ පියතෙම මධ්‍යම රාත්‍රියෙහිද පැසුළු රාත්‍රියෙහිද බොහෝ කලක් හඬන්නේය. කුඩා විලක් මෙන් වියලෙන්නේය.</p>
<p><a class='ref msdiv' id='msdiv318' href='#msdiv318'>Msdiv 318</a>“මහරජ, රෑ දාවල් නැගී සිටි වීර්‍ය්‍යයෙන් ඔවුන්ට මෙහෙකිරීමෙන් අත්පා මිරිකීමෙන්ද උපස්ථාන කෙළෙමි. ඔව්හු ‘පුත සාමයයි’ වැළපෙන්නාහු මේ මහවනයෙහි ඇවිදින්නාහුය.</p>
<p><a class='ref msdiv' id='msdiv319' href='#msdiv319'>Msdiv 319</a>“ජීවිතය හැරදමන්නෙමිය යන යමකුත් වේද, අන්ධවූ මව්පියන් නොදකිමියි යන යමක් ඇද්ද, මේ දෙවැනි ශොකසල්ලය මාගේ හෘදය කම්පා කෙරේයයි” සාම කුමරු වැළපුණේය.</p>
<p><a class='ref msdiv' id='msdiv320' href='#msdiv320'>Msdiv 320</a>‘සාම නම්වූ කළ්‍යාණ දර්ශනය හෙවත් යහළුව, දැඩිකොට නොවැළපෙව. මම කම්කරුවෙක්ව මේ මහා වනයෙහි නුඹමෙන් නුඹගේ ඒ මව්පියන් පෝෂණය කරන්නෙමි</p>
<p><a class='ref msdiv' id='msdiv321' href='#msdiv321'>Msdiv 321</a>“මම දුනු ශිල්පයෙහිද දක්ෂවෙමි. දළ්හ ධර්මයයි ප්‍රකටවූ මම කම්කරුවෙක්ව මේ මහා වනයෙහි නුඹ මෙන් නුඹගේ ඒ මව් පියන් පෝෂණය කරන්නෙමි.</p>
<p><a class='ref msdiv' id='msdiv322' href='#msdiv322'>Msdiv 322</a>“සිංහාදී මෘගයන් විසින් කා ඉතිරිකළ මස්ද වනයෙහි අල මුල් හා පලවැලද සොයමින් මම කම්කරුවෙක්ව මේ මහා වනයෙහි නුඹ මෙන් නුඹගේ ඒ මව් පියන් පෝෂණය කරන්නෙමි.</p>
<p><a class='ref msdiv' id='msdiv323' href='#msdiv323'>Msdiv 323</a>“පින්වත් සාමය, නුඹගේ මව්පිය දෙදෙනා යම් තැනෙක්හිද, ඒ වනය කවරේද, නුඹ යම්සේ ඔවුන් පෝෂණය කෙරේද, එසේම මමද ඔවුන් පෝෂණය කරන්නෙමියි” පිළියක් රජ කීයේය.</p>
<p><a class='ref msdiv' id='msdiv324' href='#msdiv324'>Msdiv 324</a>“මහරජ, මාගේ හිස පාර්ශ්වයෙහි යම් මේ ඒක පදික මාර්ගයක් වේද, මේ මගින් ගොස් ශබ්දය ඇසෙන දුර ප්‍රමාණයෙන් බාගයක් අතර යම්තැනක් වේද, එහි ඔවුන්ගේ වාස ගෘහයවේ. එහි මාගේ මව්පියෝ වෙසෙත්. මේ මගින් ගොස් ඔවුන් පෝෂණයකරවයි” සාම කුමරු කීයේය.</p>
<p><a class='ref msdiv' id='msdiv325' href='#msdiv325'>Msdiv 325</a>“පින්වත් කශීරජතුමනි, ඔබට නමස්කාරවේවා. කශීරට වර්ධනය කරණ තැනැත්තෙනි, ඔබට නමස්කාරවේවා මාගේ මව්පියෝ අන්ධවූහ. මේ මහ වනයෙහි ඔවුන් පෝෂණය කරව</p>
<p><a class='ref msdiv' id='msdiv326' href='#msdiv326'>Msdiv 326</a>“එම්බා කශී රජතුමනි, ඔබට ඇඳිළිබැඳ ගනිමි. ඔබට නමස්කාරවේවා. මා විසින් කියන ලද්දේ මාගේ මව්පිය දෙදෙනාට මාගේ වැඳීම කියවයි” සාම කුමරු කීයේය.</p>
<p><a class='ref msdiv' id='msdiv327' href='#msdiv327'>Msdiv 327</a>“තරුණවූ යහපත් දැකුම් ඇත්තාවූ ඒ සාම කුමර තෙම මේ වචන කියා විෂවේගයෙන් මුසපත්වූයේ විසඥ බවට පැමිණියේය.</p>
<p><a class='ref msdiv' id='msdiv328' href='#msdiv328'>Msdiv 328</a>“ඒ රජතෙම ‘මම මෙතෙක්කල් ජරා මරණ නැත්තෙක්යයි’ සිතුවෙමි. අද මේ කළුරිය කළාවූ සාම කුමරු දැක කිසිවෙකුටත් මරුවාගේ නොපැමිණීමක් නැතැයි දැන ගතිමි. මින්පෙර එසේ නොදැක්කෙමිය. කරුණා සහගතව බොහෝකොට වැළපුනේය.</p>
<p><a class='ref msdiv' id='msdiv329' href='#msdiv329'>Msdiv 329</a>“විෂ සහිත හීයෙන් විදිනා ලද්දේ යමෙක් දැන් මා සමග කථාකෙළේද හෙතෙම මෙබඳු මරණයට පැමිණි කල්හි කිසිවකුත් කථා නොකරයි.</p>
<p><a class='ref msdiv' id='msdiv330' href='#msdiv330'>Msdiv 330</a>“එකල්හි මා විසින් කරණ ලද පාපය බොහෝ කලක් දුක් විඳීමට සමර්ථ වූ දරුණු කර්මයකි. ඒකාන්තයෙන් මම නරකයට යමි. මෙහි මට සැකයක් නැත්තේය.</p>
<p><a class='ref msdiv' id='msdiv331' href='#msdiv331'>Msdiv 331</a>“ඒ පව්කළ තැනැත්තාට අපරාධ කරන්නෙකැයි ගමෙහි නින්දා කරන්නාහු වෙත්. මිනිසුන් නැත්තාවූ මේ වනයෙහි කවරෙක් මට නින්දාකරන්ට සුදුසුවේද?</p>
<p><a class='ref msdiv' id='msdiv332' href='#msdiv332'>Msdiv 332</a>“ගමෙහි මිනිස්සු එක්ව කර්මයන් සිහි කරවත්. හෙවත් චෝදනා කරත්. මිනිසුන් නැත්තාවූ වනයෙහි කවරෙක් මට චෝදනා කරන්නේදැයි පිළියක් රජ වැළපුනේය.</p>
<p><a class='ref msdiv' id='msdiv333' href='#msdiv333'>Msdiv 333</a>“එකල්හි බහුසෝදරී නම් ඒ දෙවතාතොමෝ ගන්ධ මාදන පර්වතයෙහි අතුරුදහන්වූවා රජහුටම අනුකම්පාවෙන් මේ ගාථාවන් කීය.</p>
<p><a class='ref msdiv' id='msdiv334' href='#msdiv334'>Msdiv 334</a>“එම්බා මහරජ, නුඹ මහත් අපරාධයක් කෙළෙහිය. ලාමක කර්මයක් කෙළෙහිය. නිර්දෝෂවූ මව්පිය දෙදෙනාද පුත්‍රයාද යන මේ තුන්දෙනා එක ඊපහරින් නසන ලදහ.</p>
<p><a class='ref msdiv' id='msdiv335' href='#msdiv335'>Msdiv 335</a>“මහරජ මෙහි එව, යම්සේ තොපට සුගතියක් වන්නේද, එසේ තොපට අනුශාසනාකරමි. වනයෙහි අන්ධවූ ඒ මව්පිය දෙදෙනා සාමකුමරු මෙන් දැහැමින් පෝෂණය කරව. තා විසින් මෙසේ කළ කල්හි සුගතියට යන්නේයයි මම සිතමියි” දෙව්දුව කීවාය.</p>
<p><a class='ref msdiv' id='msdiv336' href='#msdiv336'>Msdiv 336</a>“ඒ රජතෙම කරුණාසහගතව බොහෝසේ වැළපී දියකලය හැරගෙණ දකුණුදිග බලා ගියේය.</p>
<p><a class='ref msdiv' id='msdiv337' href='#msdiv337'>Msdiv 337</a>“මෙහි ආවාවූ මිනිසෙකුගේ මෙන් මේ පියවර ශබ්දය කවරෙකුගේද, මේ ශබ්දය සාමකුමරුගේද, පියවර ශබ්දය නොවේ. නිදුකාණෙනි, මෙහි ආ නුඹ කවරෙක්වෙහිද,</p>
<p><a class='ref msdiv' id='msdiv338' href='#msdiv338'>Msdiv 338</a>“සාමතෙමේ සන්සුන්වම එයි. සන්සුන්ව පියවර තබයි. මේ ශබ්දය සාමකුමරුගේ ශබ්දය නොවෙයි. නිදුකාණෙනි, මෙහි ආ නුඹ කවරෙක්වෙහිදැයි” සාමකුමරුගේ අන්ධ පියාවූ දුකූල පණ්ඩිතතෙම ඇසීය.</p>
<p><a class='ref msdiv' id='msdiv339' href='#msdiv339'>Msdiv 339</a>“පින්වත මම කශීරට වැස්සන්ගේ රජවෙමි. පිළියක් රජයයි මා දනිත්. මාංශලොභයෙන් රටහැර අවුත් මම මුවන් සොයමින් හැසිරෙමි.</p>
<p><a class='ref msdiv' id='msdiv340' href='#msdiv340'>Msdiv 340</a>“දුනුශිල්පයෙහිද මම දක්ෂවෙමි. දළ්හ ධර්මයයිද ප්‍රකටය. මාගේ ඊපහරට පැමිණියාවූ හස්තියෙක්ද නොමිදෙන්නේයයි” රජතෙම කීයේය.</p>
<p><a class='ref msdiv' id='msdiv341' href='#msdiv341'>Msdiv 341</a>“මහරජ, ඔබට යහපත් ඊමක්වේවා. තවද ඔබට අයහපත් ඊමක් නොවේ. මෙහි පැමිණියේ අධිපතිවෙහිය. මෙහි යමක් ඇත්නම් එය පිළිගනුව</p>
<p><a class='ref msdiv' id='msdiv342' href='#msdiv342'>Msdiv 342</a>“විලිකුන් තිඹිරිපලද මොරද මිහිරිවූ එරමිණියද යන කුඩාපලවර්ග මෙහි බොහෝවෙත්. මහරජ, හොඳ හොඳ ඵල අනුභව කරව.</p>
<p><a class='ref msdiv' id='msdiv343' href='#msdiv343'>Msdiv 343</a>“පර්වත කඳුරැලියෙන් ගෙණාවාවූ මේ සිහිල් පියයුතු පැන්දවේ. මහරජ, ඉදින් ඔබ කැමැත්තෙහි නම් එයින් පැන්පානය කරවයි” පණ්ඩිතතෙම පිළිසඳර වශයෙන් කීයේය.</p>
<p><a class='ref msdiv' id='msdiv344' href='#msdiv344'>Msdiv 344</a>“අන්ධවූවාහු වනයෙහි මේ පල වර්ග දකින්ට නොහැකි වෙත්. කවරෙක් නම් මේ පලවැල ගෙණායේද, මේ මනාවූ පලවැල රැස්කිරීම අන්ධනුවූවෙකුගේ මෙන් මට වැටහේයයි” රජතෙම කීයේය.</p>
<p><a class='ref msdiv' id='msdiv345' href='#msdiv345'>Msdiv 345</a>“තරුණවූ යෞවනවූ ඉතා මහත් නොවූ සාමකුමාර තෙමේ යහපත් දැකුම් ඇත්තේවෙයි. ඔහුගේ දික්වූ කාල වර්ණවූ කෙශයෝ වෙත්. තවද ඒ කෙශයෝ ශූන නම් මස් කොටන පෙතලි අග මෙන් නැමුනාහුය.</p>
<p><a class='ref msdiv' id='msdiv346' href='#msdiv346'>Msdiv 346</a>“හෙතෙම ඒකාන්තයෙන් පලවැල ගෙණ හැර තබා මෙයින් කමඩලාව ඇරගෙණ දියගෙණ ඊමට ගඟට ගියේ ලඟ එන්නේයයි හඟිමියි” පණ්ඩිතතෙම කීයේය.</p>
<p><a class='ref msdiv' id='msdiv347' href='#msdiv347'>Msdiv 347</a>“නුඹට මෙහෙවර කරන්නාවූ යමෙක්වේද, යහපත් දැකුම් ඇත්තාවූ සාමයයි යම් කුමාරයෙකුට කියන්නහුද, මම ඒ සාමකුමරු මුවෙකුයයි සිතා විද මැරීමි.</p>
<p><a class='ref msdiv' id='msdiv348' href='#msdiv348'>Msdiv 348</a>“ඔහුගේ කාලවර්ණවූ කෙශයෝ දික්වූහ. ශූන නම් මස් කොටන පෙතැලි දඟ මෙන් වක්වූ අත් ඇත්තාහ. ලේ තැවරුණාවූ ඒ කෙශයන්හි මා විසින් නසන ලද සාමතෙමේ සයනය කෙරේයයි” රජතෙම කීයේය.</p>
<p><a class='ref msdiv' id='msdiv349' href='#msdiv349'>Msdiv 349</a>“එම්බා දුකූල පණ්ඩිතය, සාමතෙම නැසුයේයයි කියන්නාවූ කවරෙකු හා කථාකරන්නෙහිද? සාමතෙමේ නැසූයේයයි අසා මාගේ හෘදය වෙව්ලයි.”</p>
<p><a class='ref msdiv' id='msdiv350' href='#msdiv350'>Msdiv 350</a>“ඇසටු ගසක්හුගේ සුලඟින් කම්පාකරණලද බාල පල්ලවයක් මෙන් සාමතෙමේ නසනලදැයි අසා මාගේ හෘදය වෙව්ලායයි” පාරිකා නම්වූ අන්ධ මව කීවාය.</p>
<p><a class='ref msdiv' id='msdiv351' href='#msdiv351'>Msdiv 351</a>“එම්බා පාරිකාවෙනි, ඒ මේ කශීරජතෙම මිග සම්මත ගං ඉවුරෙහි මුවා මරමි යන ක්‍රොධසිතින් සාමකුමරුට හීයකින් විද්දේය. ඔහුට අපි පාපයක් නොකැමැතිවෙමුයි” පණ්ඩිතතෙම කීයේය.</p>
<p><a class='ref msdiv' id='msdiv352' href='#msdiv352'>Msdiv 352</a>“දුකසේ ලැබුවාවූ යම් ප්‍රිය පුත්‍රයෙක් වනයෙහි අන්ධවූ අප පෝෂණය කෙළේද, ඒ එකම පුතු නසන ලද්දහු කෙරෙහි කෙසේ සිත කෝප නොකෙරෙම්දැයි” මම ඇසීය.</p>
<p><a class='ref msdiv' id='msdiv353' href='#msdiv353'>Msdiv 353</a>“දුකසේ ලද්දාවූ ප්‍රිය පුත්‍රවූ යම් සාමකුමාරයෙක් වනයෙහි අන්ධවූ මව්පියන් පොෂණය කෙළේද, ඒ එකම පුත්‍රයා නැසූ කල්හිද ක්‍රොධ නොකිරීම මැනවැයි” පණ්ඩිතයෝ කියත්යයි දුකූල පණ්ඩිතතෙම කීයේය.</p>
<p><a class='ref msdiv' id='msdiv354' href='#msdiv354'>Msdiv 354</a>“පින්වතුනි, සාමකුමාරතෙම නසන ලද්දේයයි කීමෙන් දැඩිකොට නොවැළපෙව්. මම කම්කරුවෙක්ව මේ මහවනයෙහි තොප දෙදෙනා පෝෂණය කරන්නෙමි.</p>
<p><a class='ref msdiv' id='msdiv355' href='#msdiv355'>Msdiv 355</a>“මම දුනු ශිල්පයෙහිද දක්ෂවෙමි. දළ්හ ධර්මයයි ප්‍රසිද්ධවූ මම කම්කරුවෙක්ව මේ මහවනයෙහි තොප දෙදෙනා පෝෂණය කරන්නෙමි.</p>
<p><a class='ref msdiv' id='msdiv356' href='#msdiv356'>Msdiv 356</a>“සිංහාදීන් විසින් කා දමන ලද මසද වනයෙහි අල මුල් පලවැලද සොයමින් මම කම්කරුවෙක්ව මහවනයෙහි තොප දෙදෙනා පොෂ්‍යකරන්නෙමියි” රජතෙම කීයේය.</p>
<p><a class='ref msdiv' id='msdiv357' href='#msdiv357'>Msdiv 357</a>“මහරජ, මෙතෙම ස්වභාව ධර්මයෙක් නොවේ. මෙය අපට නොහොබියි ඔබතුමා අපගේ රජවෙහිය. අපි ඔබගේ පා වඳිමුයි” ඒ දෙදෙනා කීහ.</p>
<p><a class='ref msdiv' id='msdiv358' href='#msdiv358'>Msdiv 358</a>“පින්වත් වැදි පුත්‍රයෙනි, තෙපි ධර්මය කියව්. තොප විසින් සත්කාරද කරණලද්දී, දුකූල පණ්ඩිතයෙනි. අද පටන් ඔබ මාගේ පියා වෙහිය. එම්බා පාරිකාවෙනි, ඔබද මාගේ මව් වෙහියයි,” රජතෙම කීයේය.</p>
<p><a class='ref msdiv' id='msdiv359' href='#msdiv359'>Msdiv 359</a>“කශී රජතුමනි, ඔබට නමස්කාරවේවා. කශීරට වර්ධනය කරණ තැනැත්ත ඔබට නමස්කාර වේවා. ඔබට ඇඳිළි බඳිමි. සාමකුමරු යම්තැනෙක්හිද එතනට අප පමුණුවව.</p>
<p><a class='ref msdiv' id='msdiv360' href='#msdiv360'>Msdiv 360</a>“ඔහුගේ පාදයන් පිරිමදිමින් යහපත් දර්ශනීයවූ මුහුනද අතගා බලමින් තමන් ඔහු හා වැළඳගනිමින් කාලක්‍රියාවට පැමිණෙන්නෙමුයි” අන්ධවූ ඒ මව්පිය දෙදෙනා කීය.</p>
<p><a class='ref msdiv' id='msdiv361' href='#msdiv361'>Msdiv 361</a>“යම්තැනෙක්හි නසනලද සාමකුමරතෙම භූමියෙහි පතිතවූ චන්ද්‍රයා මෙන් ශයනය කෙරේද, ඒ පෙදෙස ඉතා උස්වූ චණ්ඩ මෘගයන්ගෙන් ගැවැසී ගත්තේවේ. අහස් කෙළවර මෙන් දක්නා ලැබේ.</p>
<p><a class='ref msdiv' id='msdiv362' href='#msdiv362'>Msdiv 362</a>“යම් පෙදෙසෙක්හි නසනලද සාමකුමාරතෙම පොළොවෙහි වැටුනාවූ හිරු දෙව්පුත් මෙන් ශයනය කෙරේද, මහත්වූ චණ්ඩ මෘගයන්ගෙන් ගැවැසීගත්තාවූ ඒ ප්‍රදෙශය අහස් කෙළවර මෙන් දක්නා ලැබේ.</p>
<p><a class='ref msdiv' id='msdiv363' href='#msdiv363'>Msdiv 363</a>“යම් ගංඉවුරෙක්හි නසනලද සාමකුමාරතෙම පස්වලින් ගැවසීගත්තේ ශයනය කෙරේද, ඒ පෙදෙස ඉතා උස්වූ වල්මෘගයන්ගෙන් ගැවැසී ගත්තාවූ අහස් කෙළවර මෙන් දක්නා ලැබේ.</p>
<p><a class='ref msdiv' id='msdiv364' href='#msdiv364'>Msdiv 364</a>“යම් ගංඉවුරෙක්හි සාමකුමාරතෙම නසන ලද්දේද ඒ ප්‍රදෙශය ඉතා උස්වූ වල්මෘගයන්ගෙන් ගැවසීගත්තාවූ අහස් කෙළවර මෙන් දක්නා ලැබේ. එබැවින් මේ ආශ්‍රමයෙහිම වාසය කරව්යයි” රජතෙම කීයේය.</p>
<p><a class='ref msdiv' id='msdiv365' href='#msdiv365'>Msdiv 365</a>“මහරජ, එහි සියයක්ද දහසක්ද දශදහසක්ද වල්මෘගයෝ වන්නාහු නමුත් මේ වනයෙහි වල්මෘගයන් කෙරෙහි අපට කිසි භයක් නැත්තේයයි” ඒ දෙදෙනා කීහ.</p>
<p><a class='ref msdiv' id='msdiv366' href='#msdiv366'>Msdiv 366</a>“එකල්හි කශීරජතෙම මහවනයෙහි අන්ධවූ ඔවුන්ගේ අත් අල්වාගෙණ යම් තැනෙක්හි නසනලද සාම කුමරු වූයේද එතනට ගියේය.</p>
<p><a class='ref msdiv' id='msdiv367' href='#msdiv367'>Msdiv 367</a>“මහවනයෙහි හැරදමන ලද පොළොවෙහි වැටුනාවූ චන්ද්‍රයා මෙන් වැටුනාවූ පස් තැවරුනාවූ සාම නම් පුත්‍රයා මේයයි දැන.</p>
<p><a class='ref msdiv' id='msdiv368' href='#msdiv368'>Msdiv 368</a>“මහවනයෙහි හැරදමනලද බිම වැටුනු හිරු දෙව් පුත් මෙන් ගංඉවුරෙහි වැටී උන් පසින් ගැවසී ගත්තාවූ සාම නම් පුත්‍රයා මේයයි දැන.</p>
<p><a class='ref msdiv' id='msdiv369' href='#msdiv369'>Msdiv 369</a>“මහවනයෙහි හැරදමනලද, ගංඉවුරෙහි වැටුනාවූ පස්වලින් ගැවැසී ගත්තාවූ සාමනම් පුත්‍රයා මේයයි දැන බැගෑපත්ව හැඬුවාහුය.</p>
<p><a class='ref msdiv' id='msdiv370' href='#msdiv370'>Msdiv 370</a>“ගංඉවුරෙහි වැටුනාවූ පස්වලින් ගැවසීගත්තාවූ සාමනම් පුත්‍රයා මේයයි දැන පින්වත අධර්මය වනාහි ලෝකයෙහි පවතීයයි හිස අත් බැඳගෙණ මව්පිය දෙදෙනා ඇඬූහ.</p>
<p><a class='ref msdiv' id='msdiv371' href='#msdiv371'>Msdiv 371</a>“යහපත් දැකුම් ඇති සාමනම් පුත්‍රය, නුඹ බොහෝකොට නිදනලද්දෙහිය අද මෙබඳු කාල ක්‍රියාවට පැමිණි කල්හි යම් සාම කුමාරයෙක් කිසිවක් කථා නොකරන්නෙහිද එහෙයිනි.</p>
<p><a class='ref msdiv' id='msdiv372' href='#msdiv372'>Msdiv 372</a>“යහපත් දැකුම් ඇති සාමනම් පුත්‍රය, නුඹ බොහෝකොට මත්වූයෙහිය අද මෙබඳු කාල ක්‍රියාවට පැමිණි කල්හි යම් සාම කුමාරයෙක් කිසිවක් කථා නොකරන්නෙහිද එහෙයිනි.</p>
<p><a class='ref msdiv' id='msdiv373' href='#msdiv373'>Msdiv 373</a>“යහපත් දැකුම් ඇති සාමනම් පුත්‍රය, නුඹ බොහෝකොට ප්‍රමාදවූයෙහිය අද මෙබඳු කාල ක්‍රියාවට පැමිණි කල්හි යම් සාම කුමාරයෙක් කිසිවක් කථා නොකරන්නෙහිද එහෙයිනි.</p>
<p><a class='ref msdiv' id='msdiv374' href='#msdiv374'>Msdiv 374</a>“යහපත් දැකුම් ඇති සාමනම් පුත්‍රය, නුඹ බොහෝකොට කිපියේ වෙහිය. අද මෙබඳු කාල ක්‍රියාවට පැමිණි කල්හි යම් සාම කුමාරයෙක් කිසිවක් කථා නොකරන්නෙහිද එහෙයිනි.</p>
<p><a class='ref msdiv' id='msdiv375' href='#msdiv375'>Msdiv 375</a>“යහපත් දැකුම් ඇති සාමනම් පුත්‍රය, නුඹ බොහෝකොට දපිතවූයේ වෙහිය. අද මෙබඳු කාල ක්‍රියාවට පැමිණි කල්හි යම් සාම කුමාරයෙක් කිසිවක් කථා නොකරන්නෙහිද එහෙයිනි.</p>
<p><a class='ref msdiv' id='msdiv376' href='#msdiv376'>Msdiv 376</a>“යහපත් දැකුම් ඇති සාමනම් පුත්‍රය, නුඹ බොහෝ සෙයින් පහවගියාවූ සිත් ඇත්තේවෙහිය. අද මෙසේ කළුරිය කිරීමට පැමිණිකල්හි යමෙක් කිසිවක් කථා නොකරන්නෙහිද, එහෙයිනි.</p>
<p><a class='ref msdiv' id='msdiv377' href='#msdiv377'>Msdiv 377</a>“අන්ධවූ මව්පියන්ට අත්පාමෙහෙවර කරන්නාවූ මේ සාමකුමාරතෙම කළුරිය කෙළේවේ. දැන් කවරෙක් අවුල්වූ මඩතැවරුණාවූ දල මඩුල්ල සෝධා පිළියෙල කරන්නේද,</p>
<p><a class='ref msdiv' id='msdiv378' href='#msdiv378'>Msdiv 378</a>“අන්ධවූ මව්පියන්ට අත්පාමෙහෙවර කරන්නාවූ මේ සාමකුමාරතෙම කළුරිය කෙළේවේ. කවරෙක් නම් අද හමඳනා මුස්න හැරගෙණ ආශ්‍රමය හමදින්නේද,</p>
<p><a class='ref msdiv' id='msdiv379' href='#msdiv379'>Msdiv 379</a>“අන්ධවූ මව්පියන්ට අත්පාමෙහෙවර කරන්නාවූ මේ සාමකුමාරතෙම කළුරිය කෙළේවේ. දැන් කවරෙක් සිහිල්වූද උණුවූද ජලයෙන් නහවන්නේද,</p>
<p><a class='ref msdiv' id='msdiv380' href='#msdiv380'>Msdiv 380</a>“අන්ධවූ මව්පියන්ට අත්පාමෙහෙවර කරන්නාවූ මේ සාමකුමාරතෙම කළුරිය කෙළේවේ. කවරෙක් නම් දැන් වනයෙහි අල මුල් හා පලවැල අනුභව කරවන්නේදැයි” මව්පිය දෙදෙනා වැළපුනාහුය.</p>
<p><a class='ref msdiv' id='msdiv381' href='#msdiv381'>Msdiv 381</a>“මිගසම්මත නම් ගංඉවුරෙහි වැටුනාවූ පස් තැවරුනාවූ සාම නම් පුත්‍රයා දැක පුත්‍ර ශොකයෙන් පෙළුනාවූ මව්තොමෝ මෙසේ සත්‍ය ක්‍රියාකළහ.</p>
<p><a class='ref msdiv' id='msdiv382' href='#msdiv382'>Msdiv 382</a>“යම් සත්‍යයකින් මේ සාම කුමාරතෙම පෙර ධර්මයෙහි හැසිරෙන්නෙක්වූයේද මේ සත්‍ය වචනය කරණකොටගෙණ සාමකුමරුගේ විෂ නැසේවා.</p>
<p><a class='ref msdiv' id='msdiv383' href='#msdiv383'>Msdiv 383</a>“යම් සත්‍යයකින් මේ සාමකුමාරතෙම පෙර බ්‍රහ්මචාරීවූයේද මේ සත්‍ය වචනය කරණකොටගෙණ සාමකුමරුගේ විෂ නැසේවා.</p>
<p><a class='ref msdiv' id='msdiv384' href='#msdiv384'>Msdiv 384</a>“යම් සත්‍යයකින් මේ සාමකුමාරතෙම පෙර සත්‍ය වචන ඇත්තේවේද මේ සත්‍ය වචනය කරණකොටගෙණ සාමකුමරුගේ විෂ නැසේවා.</p>
<p><a class='ref msdiv' id='msdiv385' href='#msdiv385'>Msdiv 385</a>“යම් සත්‍යයකින් මේ සාමකුමාරතෙම පෙර මව් පියන් පෝෂණය කරන්නෙක්වීද මේ සත්‍ය වචනය කරණකොටගෙණ සාමකුමරුගේ විෂ නැසේවා.</p>
<p><a class='ref msdiv' id='msdiv386' href='#msdiv386'>Msdiv 386</a>“යම් සත්‍යයකින් මේ සාමකුමාරතෙම කුලදෙටුවන් පුදන්නෙක්වීද මේ සත්‍ය වචනය කරණකොටගෙණ සාමකුමරුගේ විෂ නැසේවා.</p>
<p><a class='ref msdiv' id='msdiv387' href='#msdiv387'>Msdiv 387</a>“යම් සත්‍යයකින් මේ සාමකුමාරතෙම මාගේ ප්‍රාණයටත් වඩා ඉතා ප්‍රියවීද මේ සත්‍ය වචනය කරණකොටගෙණ සාමකුමරුගේ විෂ නැසේවා.</p>
<p><a class='ref msdiv' id='msdiv388' href='#msdiv388'>Msdiv 388</a>“ඔබගේ පියා විසින්ද මා විසින්ද කරණලද්දාවූ යම්කිසි පිනක් ඇද්ද ඒ කුශලවූ සත්‍යය කරණකොටගෙණ සාමකුමරුගේ විෂ නැසේවායි” මව සත්‍යක්‍රියා කළාය.</p>
<p><a class='ref msdiv' id='msdiv389' href='#msdiv389'>Msdiv 389</a>“මිගසම්මත ගංඉවුරෙහි වැටුනාවූ පස් තැවරුණාවූ සාම නම් පුත්‍රයා මේයයි දැන පුත්‍ර ශොකයෙන් පෙළුනාවූ පිය තෙමේද මෙසේ සත්‍ය ක්‍රියා කෙළේය.</p>
<p><a class='ref msdiv' id='msdiv390' href='#msdiv390'>Msdiv 390</a>“යම් සත්‍යයකින් මේ සාම කුමාරතෙම පෙර ධර්මයෙහි හැසිරෙන්නෙක්වූයේද මේ සත්‍ය වචනය කරණකොටගෙණ සාමකුමරුගේ විෂ නැසේවා.</p>
<p><a class='ref msdiv' id='msdiv391' href='#msdiv391'>Msdiv 391</a>“යම් සත්‍යයකින් මේ සාමකුමාරතෙම පෙර බ්‍රහ්මචාරීවූයේද මේ සත්‍ය වචනය කරණකොටගෙණ සාමකුමරුගේ විෂ නැසේවා.</p>
<p><a class='ref msdiv' id='msdiv392' href='#msdiv392'>Msdiv 392</a>“යම් සත්‍යයකින් මේ සාමකුමාරතෙම පෙර සත්‍ය වචන ඇත්තේවේද මේ සත්‍ය වචනය කරණකොටගෙණ සාමකුමරුගේ විෂ නැසේවා.</p>
<p><a class='ref msdiv' id='msdiv393' href='#msdiv393'>Msdiv 393</a>“යම් සත්‍යයකින් මේ සාමකුමාරතෙම පෙර මව් පියන් පෝෂණය කරන්නෙක්වීද මේ සත්‍ය වචනය කරණකොටගෙණ සාමකුමරුගේ විෂ නැසේවා.</p>
<p><a class='ref msdiv' id='msdiv394' href='#msdiv394'>Msdiv 394</a>“යම් සත්‍යයකින් මේ සාමකුමාරතෙම කුලදෙටුවන් පුදන්නෙක්වීද මේ සත්‍ය වචනය කරණකොටගෙණ සාමකුමරුගේ විෂ නැසේවා.</p>
<p><a class='ref msdiv' id='msdiv395' href='#msdiv395'>Msdiv 395</a>“යම් සත්‍යයකින් මේ සාමකුමාරතෙම මාගේ ප්‍රාණයටත් වඩා ඉතා ප්‍රියවීද මේ සත්‍ය වචනය කරණකොටගෙණ සාමකුමරුගේ විෂ නැසේවා.</p>
<p><a class='ref msdiv' id='msdiv396' href='#msdiv396'>Msdiv 396</a>“ඔබගේ මව විසින්ද මා විසින්ද කරණ ලද යම් පිනක් ඇද්ද, ඒ කුශලවූ සත්‍යය කරණකොට ගෙණ සාම කුමරුගේ විෂ නැසේවායි” යි පියා සත්‍ය ක්‍රියා කෙළේය.</p>
<p><a class='ref msdiv' id='msdiv397' href='#msdiv397'>Msdiv 397</a>“ඒ දෙවතා තොමෝ ගන්ධමාදන නම් පර්වතයෙහි අතුරුදහන්වූවා සාම කුමරුට අනුකම්පාවෙන් මේ සත්‍ය ක්‍රියාව කළාය.</p>
<p><a class='ref msdiv' id='msdiv398' href='#msdiv398'>Msdiv 398</a>“ගන්ධ මාදන නම් පර්වතයෙහි මම බොහෝ කල් වාසය කරන්නියක් වෙමි. සාම කුමරුට වඩා මට ඉතා ප්‍රියවූ අන්කිසිවෙක් විද්‍යමාන නොවේ. මේ සත්‍ය වචනය කරණකොටගෙණ සාම කුමරුගේ විෂ නැසේවා.</p>
<p><a class='ref msdiv' id='msdiv399' href='#msdiv399'>Msdiv 399</a>“ගන්ධ මාදන නම් පර්වතයෙහි සියලු වනවෘක්ෂයෝ ගන්ධයෙන් යුක්තවූවාහුවෙත්. මේ සත්‍ය වචනය කරණකොටගෙණ සාම කුමරුගේ විෂ නැසේවා.</p>
<p><a class='ref msdiv' id='msdiv400' href='#msdiv400'>Msdiv 400</a>ඔවුන් කරුණා සහගතව බොහෝකොට කථා කරමින් සිටියදීම යහපත් දැකුම් ඇති තරුණවූ සාම කුමාරතෙම වහානැගී සිටියේය.</p>
<p><a class='ref msdiv' id='msdiv401' href='#msdiv401'>Msdiv 401</a>“මම සාම නම් වෙමි. නුඹලාට යහපතක් වේවා. මම සුවසේ නැගී සිටියේ වෙමි. දැඩිකොට නොවැළපෙව්. මිහිරි කොට මට කථාකරව්යයි” සාමකුමරු කීයේය.</p>
<p><a class='ref msdiv' id='msdiv402' href='#msdiv402'>Msdiv 402</a>“මහරජ, ඔබට යහපත් ඊමක් වේවා. තවද ඔබට අයහපත් ඊමක් නොවේවා. මෙහි පැමිණි ඔබ අධිපතිවෙහිය. මෙහි යමක් ඇත්නම් අනුභව කරව.</p>
<p><a class='ref msdiv' id='msdiv403' href='#msdiv403'>Msdiv 403</a>“විලිකුන් මිහිරි තිඹිරි ඵලද මොරද කටුඑරමිණියද යන කුඩා පල වර්ග බොහෝ වෙත්. මහරජ, හොඳ හොඳ පල අනුභව කරව.</p>
<p><a class='ref msdiv' id='msdiv404' href='#msdiv404'>Msdiv 404</a>“මා විසින් කඳු රැළියෙන් ගෙණන ලද සිහිල්වූ පියයුතු පැන් ඇත. මහරජ ඉදින් ඔබ කැමැත්තෙහි නම් එයින් පාණය කරවයි” මහසත්තෙම රජුට පිළිසඳර වශයෙන් කීයේය.</p>
<p><a class='ref msdiv' id='msdiv405' href='#msdiv405'>Msdiv 405</a>“එම්බා සාම කුමරුනි, මම මුළාවට පැමිණියෙමි. අතිශයින් මුළාවෙමි. මට සියලු දිසාවෝ මුළාවෙත්. පරලොව ගියාවූ ඔබ දිටිමි. සාමය, ඔබ කෙසේ නම් ජීවිතය ලැබුයෙහි දැයි” රජතෙම ඇසීය.</p>
<p><a class='ref msdiv' id='msdiv406' href='#msdiv406'>Msdiv 406</a>“මහරජ, ජීවත්වන්නාවූද දැඩිවේදනා ඇත්තාවූ භවාංගයට බැසගත් චිත්ත සංකල්පනා ඇති පුරුෂයා ජීවත්වන්නාහුම මළාහුයයි හඟියි.</p>
<p><a class='ref msdiv' id='msdiv407' href='#msdiv407'>Msdiv 407</a>“මහරජ, දැඩි වේදනා ඇත්තාවූ ආශ්වාස ප්‍රශ්වසයන්ගේ වැළැක්මට පැමිණියාවූ ජීවත්වන්නාවූ ඒ පුරුෂයා ජීවත්වන්නහු මළාහුයයි හඟීයයි” සාම කුමරු කීයේය.</p>
<p><a class='ref msdiv' id='msdiv408' href='#msdiv408'>Msdiv 408</a>“යම් මිනිසෙක් මව හෝ පියා හෝ දැහැමින් පෝෂණය කෙරේද, මව්පියන් පෝෂණය කරන්නාවූ ඒ ජනයාට දෙවියෝද පිළියම් කරත්.</p>
<p><a class='ref msdiv' id='msdiv409' href='#msdiv409'>Msdiv 409</a>“යම් මිනිසෙක් මව හෝ පියා හෝ දැහැමින් පෝෂණය කෙරේද මෙලොවද, ඔහුට ප්‍රශංසා කෙරෙත්, පරලොවද හෙතෙම ස්වර්ගයෙහි සතුටුවේයයි” සාම කුමරු කීයේය.</p>
<p><a class='ref msdiv' id='msdiv410' href='#msdiv410'>Msdiv 410</a>“එම්බා සාම කුමාරය, මේ මම වැඩියක් මුළාවෙමි. මට සියලු දිශාවෝ මුළාවෙත්. මම ඔබ සරණකොට යෙමි. ඔබද මට පිහිට වෙවයි” රජතෙම කීයේය.</p>
<p><a class='ref msdiv' id='msdiv411' href='#msdiv411'>Msdiv 411</a>“ක්ෂත්‍රියවූ මහරජ, මව්පියන් කෙරෙහි දැහැමින් හැසිරෙව. මහරජ, මෙලොව ධර්මයෙන් හැසිර පරලොව ස්වර්ගයට යන්නෙහිය.</p>
<p><a class='ref msdiv' id='msdiv412' href='#msdiv412'>Msdiv 412</a>“ක්ෂත්‍රියවූ මහරජ, අඹුදරුවන් කෙරෙහි දැහැමින් හැසිරෙව. මහරජ, මෙලොව ධර්මයෙන් හැසිර පරලොව ස්වර්ගයට යන්නෙහිය.</p>
<p><a class='ref msdiv' id='msdiv413' href='#msdiv413'>Msdiv 413</a>“ක්ෂත්‍රියවූ මහරජ, මිත්‍රා මාත්‍යයන් කෙරෙහි දැහැමින් හැසිරෙව. මහරජ, මෙලොව ධර්මයෙන් හැසිර පරලොව ස්වර්ගයට යන්නෙහිය.</p>
<p><a class='ref msdiv' id='msdiv414' href='#msdiv414'>Msdiv 414</a>“මහරජ, වාහණයන්හිද, බලයන්හිද දැහැමින් හැසිරෙව. මහරජ, මෙලොව ධර්මයෙන් හැසිර පරලොව ස්වර්ගයට යන්නෙහිය.</p>
<p><a class='ref msdiv' id='msdiv415' href='#msdiv415'>Msdiv 415</a>“මහරජ, ගම් වැස්සන් කෙරෙහිද නියම්ගම් වැස්සන් කෙරෙහිද දැහැමින් හැසිරෙව. මහරජ, මෙලොව ධර්මයෙන් හැසිර පරලොව ස්වර්ගයට යන්නෙහිය.</p>
<p><a class='ref msdiv' id='msdiv416' href='#msdiv416'>Msdiv 416</a>“මහරජ, රටවැස්සන් කෙරෙහිද දනව් වැස්සන් කෙරෙහිද දැහැමින් හැසිරෙව. මහරජ, මෙලොව ධර්මයෙන් හැසිර පරලොව ස්වර්ගයට යන්නෙහිය.</p>
<p><a class='ref msdiv' id='msdiv417' href='#msdiv417'>Msdiv 417</a>“මහරජ මහණ බමුණන් කෙරෙහිද දැහැමින් හැසිරෙව. මහරජ, මෙලොව ධර්මයෙන් හැසිර පරලොව ස්වර්ගයට යන්නෙහිය.</p>
<p><a class='ref msdiv' id='msdiv418' href='#msdiv418'>Msdiv 418</a>“ක්ෂත්‍රියවූ මහරජ මෘගපක්ෂීන් කෙරෙහි දැහැමින් හැසිරෙව, මහරජ, මෙලොව ධර්මයෙන් හැසිර පරලොව ස්වර්ගයට යන්නෙහිය.</p>
<p><a class='ref msdiv' id='msdiv419' href='#msdiv419'>Msdiv 419</a>“මහරජ, ධර්මයෙහි හැසිරෙව, හැසිරෙන ලද ධර්මයතෙම සැප ගෙණ දෙන්නේවේ. මහරජ, මෙලොව ධර්මයෙන් හැසිර පරලොව ස්වර්ගයට යන්නෙහිය.</p>
<p><a class='ref msdiv' id='msdiv420' href='#msdiv420'>Msdiv 420</a>“මහරජ, ධර්මයෙහි හැසිරෙව, හැසිරෙන ලද ධර්මය තෙම සැප ගෙණදෙන්නේවේ. මෙලොව ධර්මයෙහි හැසිර ශක්‍රයා සහිතවූ බ්‍රහ්මයා සහිතවූ දෙවියෝ මනාව හැසිරෙන ලද ධර්මයෙන් දෙව්ලොවට පැමිණියාහුය. එබැවින් මහරජ කුශල ධර්මයෙහි ප්‍රමාද නොවෙවයි” (මහසත් තෙම පිළියක් රජුට දශරාජ ධර්මයන් දෙශනා කෙළේය”</p>
<p class='endsutta'><span class='var' id='note1214' title='සාමජාතකං (bj, pts1)'>සුවණ්ණසාමජාතකං</span> තතියං.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Kathrin Vimalañāṇī</span>.</p>
</footer>
</article>
</body>
</html>
