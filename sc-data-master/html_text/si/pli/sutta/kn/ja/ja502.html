<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='ja502' lang='si'>
<header>
<ul>
<li class='division'>ඛුද්දකනිකාය</li>
<li class='subdivision'>ජාතක</li>
<li>(පඨමො භාගො)</li>
<li>15. වීසති නිපාතය</li>
</ul>
<h1>502. චූලහංස ජාතකය</h1>
</header>
<p><a class='ref msdiv' id='msdiv133' href='#msdiv133'>Msdiv 133</a>“රන්වන්වූ සිවිය ඇති රන්වන්වූ පැහැ ඇති සුමුඛ නම් හංසය, වක්වූ අවයව ඇති භයින් කම්පාවූ මේ හංසයෝ බැහැර යෙත්. තොපද ඒකාන්තයෙන් බැහැරයව,</p>
<p><a class='ref msdiv' id='msdiv134' href='#msdiv134'>Msdiv 134</a>“මලපුඩුවෙහි අසුවූ හුදකලාවූ මා හැර ඒ මාගේ නෑ සමූහයෝ මා කෙරෙහි අපෙක්ෂාවක් නැත්තාහු යත්. හුදකලාවූ තොප කුමකට පසුබස්නෙහිද,</p>
<p><a class='ref msdiv' id='msdiv135' href='#msdiv135'>Msdiv 135</a>“අහසට පැන යන්නවුන්ගෙන් ශ්‍රෙෂ්ඨවූ හංසය, පැනලාම යව. පාශයෙහි බැඳුනහු කෙරෙහි යහළු බවක් නැත්තේය. ලැබිය යුතු නිදුක්භාවය පිණිස උත්සාහය නො පිරිහෙළව, සුමුඛය, ඒකාන්තයෙන් බැහැර යවයි හංස රජ කීයේය.</p>
<p><a class='ref msdiv' id='msdiv136' href='#msdiv136'>Msdiv 136</a>“ධ්‍රතරාෂ්ට නම් හංසරාජය, නුඹවහන්සේ දුකින් පෙළුනේයයි මම අත්නොහරිමි. මාගේ ජීවත්වීම හෝ මරණය හෝ නුඹවහන්සේ සමග වන්නේයයි සුමුඛතෙම කීයේය.</p>
<p><a class='ref msdiv' id='msdiv137' href='#msdiv137'>Msdiv 137</a>“එම්බා සුමුඛය, මම නුඹවහන්සේ අත්නොහරිමි. තොප යමක් කීයෙහිද, මෙය ආචාරයෙන් යුත් ආර්‍ය්‍යයාගේ යහපත් වචනය වේ. මම වනාහී තා විමසමින් පැනයවයි යන මේ වචනය කීවෙමියි හංස රජතෙම කීයේය.</p>
<p><a class='ref msdiv' id='msdiv138' href='#msdiv138'>Msdiv 138</a>“අහසෙහි හැසිරෙන්නාවූ පක්ෂිතෙමේ පියවර නොතැබීමෙන් අහසෙහි පියවරකොට ගමන්කරයි. හංසයන් අතුරෙන් ඉතා උතුම්වූ එබඳුවූ නුඹ දුරදීම මේ මළපුඩුව දැන නොගන්නේදැයි වැදිතෙම ඇසීය.</p>
<p><a class='ref msdiv' id='msdiv139' href='#msdiv139'>Msdiv 139</a>“යහළු වැදිපුත්‍රය, යම්කලෙක පිරිහීමක්වේද, එකල්හි පුරුෂතෙම ජීවිතය විනාශයට පැමිණීමේ දැළටද, පුඩුවටද ලංවුවත් නොදනීයයි හංසරජ කීයේය.”</p>
<p><a class='ref msdiv' id='msdiv140' href='#msdiv140'>Msdiv 140</a>රන්වන්වූ සිවිය ඇති රන්වන් පැහැඇති පක්ෂිය, වක්වූ අවයව ඇති භයින් කම්පාවූ මේ හංසයෝ බැහැර යෙත්. ඔබ පමණක් පසුබසින්නෙහිය.</p>
<p><a class='ref msdiv' id='msdiv141' href='#msdiv141'>Msdiv 141</a>වක්වූ අවයව ඇති මේ පක්ෂීහු අනුභව කොටද පානය කොටද අපේක්ෂාවක් නැත්තාහු බැහැරයෙත්. හුදකලාවූ නුඹම මොහු ඇසුරු කරන්නෙහිය.</p>
<p><a class='ref msdiv' id='msdiv142' href='#msdiv142'>Msdiv 142</a>මිදුනාවූ නුඹ පාශයෙහි බැඳුනාවූ මොහු ඇසුරු කෙළෙහිය. මේ පක්ෂිතෙම ඔබට කවරෙක්වේද, පක්ෂීහු මොහු හැරයෙත්. කුමක් හෙයින් හුදකළාවූ නුඹ පසු බසින්නෙහිදැයි වැදිතෙම ඇසීය.</p>
<p><a class='ref msdiv' id='msdiv143' href='#msdiv143'>Msdiv 143</a>එම්බා වැදිපුත්‍රය, මේ පක්ෂිතෙම මාගේ රජවෙයි. මිත්‍රයාද වෙයි. මාගේ ප්‍රාණය හා සමවූ යහළුවාදවේ. ජීවත් වන කාලයාගේ කෙළවර දක්වා මම ඔහු නොමහරින්නෙමියි සුමුඛතෙම කීයේය.</p>
<p><a class='ref msdiv' id='msdiv144' href='#msdiv144'>Msdiv 144</a>පින්වත් හංසය, යම්බඳුවූ නුඹ වනාහි යහළුවාගේ හේතුවෙන් ප්‍රාණය හරින්ට කැමැත්තෙහිද, ඒ මම ඔබගේ යහළුවා මුදා හරිමි. මේ හංස රජතෙම නුඹ අනුව යන්නෙක් වේවායි වැදිතෙම කීයේය.</p>
<p><a class='ref msdiv' id='msdiv145' href='#msdiv145'>Msdiv 145</a>එම්බා වැදි පුත්‍රය, යම්සේ අද මම බන්ධනයෙන් මිදුනාවූ මේ පක්ෂිරජ දැක සතුටු වෙම්ද, මෙපරිද්දෙන්ම නුඹද සියලු නෑයන් සමග සතුටු වේවායි අනුමෝදන් කෙළේය.</p>
<p><a class='ref msdiv' id='msdiv146' href='#msdiv146'>Msdiv 146</a>කිමෙක්ද, පින්වත් මහරජ, ඔබට සැපද, කිමෙක්ද පින්වත්හට නිරෝගද කිමෙක්ද, මේ රට සමෘද්ධද, ධර්මයෙන් අනුශාසනාකරන්නෙහි දැයි (හංසරාජයා ඇසීය.)</p>
<p><a class='ref msdiv' id='msdiv147' href='#msdiv147'>Msdiv 147</a>එම්බා හංසරාජය, මට නිදුක්ද වේමය තවද හංස රාජය, නීරෝගයදවේ. තවද මේ රට සමෘද්ධය, මම දැහැමින් අනුශාසනා කරමියි (රජතෙම කීයේය.)</p>
<p><a class='ref msdiv' id='msdiv148' href='#msdiv148'>Msdiv 148</a>කිමෙක්ද, පින්වතාගේ ඇමැතියන් කෙරෙහි කිසියම් දොෂයක් නැත්තේද, කිම, ඔබගේ සතුරෝ දකුණු දිගට නොයන සෙවනැල්ල මෙන් දුරුවූවාහු දැයි ඇසීය.</p>
<p><a class='ref msdiv' id='msdiv149' href='#msdiv149'>Msdiv 149</a>තවද මාගේ ඇමැතියන් කෙරෙහි කිසි දොසෙක් නැත්තේය. තවද මාගේ සතුරෝ දකුණු දිගට නොයන සෙවනැල්ල මෙන් දුරුවූවාහුයයි කීයේය,</p>
<p><a class='ref msdiv' id='msdiv150' href='#msdiv150'>Msdiv 150</a>කිම ඔබගේ භාර්‍ය්‍යාතොමෝ සමාන ගුණ ඇත්තීද කීකරුවූවාද, ප්‍රිය වචන කියන්නීද, පුත්‍රයන් රූපය යශස් යන මෙයින් යුක්තවූවාද, ඔබගේ කැමැත්තට අනුව පවත්නී දැයි ඇසුයේය.</p>
<p><a class='ref msdiv' id='msdiv151' href='#msdiv151'>Msdiv 151</a>තවද මාගේ භාර්‍ය්‍යාතොමෝ සමාන ගුණ ඇත්තීය. කීකරුය. ප්‍රිය වචන කියන්නීය, පුත්‍රයන්ය, රූපය, යශස්ය යන මෙයින් යුක්තවූවාය. මාගේ කැමැත්ත අනුව පවත්නී යයි කීයේය.</p>
<p><a class='ref msdiv' id='msdiv152' href='#msdiv152'>Msdiv 152</a>රට වර්ධනය කරන්නාවූ මහරජ, මනාකොට උපන්නාවූ ඔබගේ බොහෝවූ පුත්‍රයෝ ප්‍රඥාවේගයෙන් යුක්තවූවාහු ඒ ඒ තන්හි සතුටින් වාසය කෙරෙද්දැයි ඇසීය.</p>
<p><a class='ref msdiv' id='msdiv153' href='#msdiv153'>Msdiv 153</a>ධ්‍රතරාෂ්ට්‍ර නම් හංසරාජය, මා හා ප්‍රකටවූ මාගේ පුත්‍රයෝ එකසිය එක්දෙනෙක් වෙත්. ඔවුන්ට නුඹ වහන්සේ කටයුතු දේ කියනු මැනව, ඔව්හු ඔබගේ වචනය නොවරදවන්නාහුයයි කීයේය.</p>
<p><a class='ref msdiv' id='msdiv154' href='#msdiv154'>Msdiv 154</a>පින්වත්නි, ඉදින් ජාතියෙන් හෝ අචාර විනයෙන් හෝ යුක්තවූයේද ඉගෙණිය යුතු කල්හි නොඉගෙණ නැවත පසුව උත්සාහ කෙරේද? එබඳු කටයුත්තක් ඇතිකල්හි හෝ විපත් පැමිණි කල්හි හෝ හෙතෙම ගැලෙයි,</p>
<p><a class='ref msdiv' id='msdiv155' href='#msdiv155'>Msdiv 155</a>නූගත් බැවින් නිශ්චල නුවූ ප්‍රඥා ඇති ඔහුට භෝගාදීන් සම්බන්ධවූ මහත් සිදුරක් හෙවත් පිරිහීමක් හට ගනියි. රාත්‍රියෙහි අන්ධයෙකු මහත්වූ රූපම දක්නේද, එමෙන් හෙතෙම සියුම් කරුණු නොදක්නේය.</p>
<p><a class='ref msdiv' id='msdiv156' href='#msdiv156'>Msdiv 156</a>නිශ්ශාරවූ සමයයෙහි සාරයෙන් යුක්තයයි හඟින්නේ ප්‍රඥාව නොලබාමය, හෙතෙම පර්වත දුර්ගයෙහි සරභ මෘගයෙකුමෙන් අතරමගදීම ගැලෙයි</p>
<p><a class='ref msdiv' id='msdiv157' href='#msdiv157'>Msdiv 157</a>ඉදින් මහරජ හීනජාති ඇත්තේද, උත්ථාන වීර්‍ය්‍යය ඇත්තාවූ ප්‍රඥා ඇති මනුෂ්‍යතෙම ආචාරගුණයෙන් හා ශීලයෙන් යුක්තවූයේ රාත්‍රියෙහි ගිනිකඳක් මෙන් බබළයි</p>
<p><a class='ref msdiv' id='msdiv158' href='#msdiv158'>Msdiv 158</a>මා විසින් කියනලද මෙය උපමාකොට ඔබගේ පුත්‍රයන් විද්‍යවන්හි යොදව, හෙවත් උගන්වව, එසේ උගන්වන ලද්දාවූ නුවණැත්තේ මනා කෙතෙහි වපුල බිජුවට වර්ෂා ජලයෙන් වැඩෙන්නාක් මෙන් මනාව වැඩෙන්නේයයි හංස රජතෙම බණ කීයේය.”</p>
<p class='endsutta'>චූළහංසජාතකං ඡට්ඨං.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Kathrin Vimalañāṇī</span>.</p>
</footer>
</article>
</body>
</html>
