<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='ja533' lang='si'>
<header>
<ul>
<li class='division'>ඛුද්දකනිකාය</li>
<li class='subdivision'>ජාතක</li>
<li>(දුතියො භාගො)</li>
<li>21. ආසීති නිපාතය</li>
</ul>
<h1>533. චුල්ලහංස ජාතකය</h1>
</header>
<p><a class='ref msdiv' id='msdiv1' href='#msdiv1'>Msdiv 1</a>“සුමුඛය, ආදරවශයෙන් නොබලන්නාවූ මේ හංසයෝ බැහැරයෙත්. තෝද යව, බලාපොරොත්තු නොවෙව. පාපයෙහි බැඳුනාහු කෙරෙහි සහාය බවක් නැත්තේයයි හංස රජතෙම කීයේය.</p>
<p><a class='ref msdiv' id='msdiv2' href='#msdiv2'>Msdiv 2</a>“හංස රාජය, මම යන්නෙම් හෝ වේවා නොයන්නේ හෝ වේවා එයින් නොමැරෙන්නෙක් නොවන්නෙමි. සුවපත්වූ ඔබ ඇසුරුකොට දැන් දුකට පැමිණියාවූ ඔබ කෙසේ හරනෙම්ද,</p>
<p><a class='ref msdiv' id='msdiv3' href='#msdiv3'>Msdiv 3</a>“මෙහි ඔබ සමග මරණය හෝ ඔබගෙන් වෙන්ව ගොස් ජීවත්වීම හෝ වන්නේය ඉදින් ඔබගෙන් වෙන්ව ජීවත්වන්නෙම් යන යමක්වේද ඊට වඩා ඔබ හා ඒ මරණය ශ්‍රෙෂ්ඨවන්නේය.</p>
<p><a class='ref msdiv' id='msdiv4' href='#msdiv4'>Msdiv 4</a>“මහරජ, මෙසේ දුකට පැමිණියාවූ ඔබ අත් හරින්නේය යන යමක්වේද, මෙතෙම සත්පුරුෂ ධර්මය නොවේ. හංසරාජය, ඔබට මෙහි යම් නිෂ්පත්තියක්වේද ඒ මට රුචිවේයයි” සුමුඛ නම් හංසතෙම කීයේය.</p>
<p><a class='ref msdiv' id='msdiv5' href='#msdiv5'>Msdiv 5</a>“සුමුඛය, පාසයෙන් බැඳුනහුට මුළුතැන්ගෙය යාම හැර අන්‍යවූ කවර ගතියක්වේද, සිතිය හැක්කාවූ නුවණ ඇති පාසයෙන් මිදුනාවූ තට ඒ කෙසේනම් රුචිවේද?</p>
<p><a class='ref msdiv' id='msdiv6' href='#msdiv6'>Msdiv 6</a>“පියාපත් ඇති සුමුඛය මගේද, තොපගේද යන දෙදෙනාගේ ජීවිත විනාශය ඇතිකල්හි අපදෙදෙනාට හෝ සෙසු නෑයන්ට හෝ කවරනම් වැඩක් තෝ දන්නෙහිද?</p>
<p><a class='ref msdiv' id='msdiv7' href='#msdiv7'>Msdiv 7</a>“රන්වන් පියාපත් දෙක ඇති සුමුඛය අන්ධයෙකු විසින් අඳුරෙහි කරණ ලද්දක් මෙන් ඔබ විසින් යම් ප්‍රාණ ත්‍යාගයක් කරණලද්දේද, එබඳුවූ ප්‍රාණත්‍යාගයෙහි ඔබ කවර වැඩක් දක්නෙහිද?</p>
<p><a class='ref msdiv' id='msdiv8' href='#msdiv8'>Msdiv 8</a>“පක්ෂිරාජය, කෙසේනම් ධර්මයෙහි අර්ථය නොදන්නෙහිද, ධර්මයතෙම පුදනලද්දේම සත්වයන්ට අභිවෘද්ධිය දක්වයි.</p>
<p><a class='ref msdiv' id='msdiv9' href='#msdiv9'>Msdiv 9</a>“ඒ මම ධර්මයද ධර්මයෙන්ම ඇතිවූ අර්ථයද දකිමින් ඔබ කෙරෙහි භක්තියද දකිමින් ජීවිතයෙහි සැක නොකරමි.</p>
<p><a class='ref msdiv' id='msdiv10' href='#msdiv10'>Msdiv 10</a>“සුමුඛය, යම් මිත්‍රයෙක් මිත්‍රයාට පැමිණි විපතෙහි ධර්මය සිහිකරමින් ජීවිතය හේතුකොටගෙණද අත්නොහරින්නේද, මෙතෙම ඒකාන්තයෙන් සත්පුරුෂයන්ගේ ස්වභාව ධර්මයවේ</p>
<p><a class='ref msdiv' id='msdiv11' href='#msdiv11'>Msdiv 11</a>“ඒ මේ ධර්මයද නුඹ විසින් පුරුදුකරණලදී. මා කෙරෙහි භක්තියද ප්‍රකට කරණලදී. මලපතෙහි බැඳුනු මට මේ වැද්දා කැමැත්තක් කෙරේවා. මා විසින් අනුදන්නා ලද්දේම නුඹ යව.</p>
<p><a class='ref msdiv' id='msdiv12' href='#msdiv12'>Msdiv 12</a>“තවද මෙසේ කල්ගිය කල්හි මා හේතුකොටගෙණ අපගේ නෑයන්ට යම් අඩුවක් වේනම් ප්‍රඥා ඇති සුමුඛය එය තොප නිසා අතිශයින් වැසෙනලද්දක් වන්නේය”</p>
<p><a class='ref msdiv' id='msdiv13' href='#msdiv13'>Msdiv 13</a>ආර්‍ය්‍යවූ පැවතුම් ඇති උතුම්වූ හංසයන් දෙදෙනා මෙසේ කථාකරමින් සිටියදීම ගිලනුන්ට මාරයා මෙන් වැද්දා පෙනුනේය.</p>
<p><a class='ref msdiv' id='msdiv14' href='#msdiv14'>Msdiv 14</a>බොහෝ කලක් හිතවත්වූ ඒ පක්ෂින් දෙදෙනා සතුරු වැද්දා දැක නිශ්ශබ්දවූහ. හුන් තැනින් නොසෙල් වුනාහුය.</p>
<p><a class='ref msdiv' id='msdiv15' href='#msdiv15'>Msdiv 15</a>පක්ෂීන්ට සතුරුවූ වැදිතෙම ඒ ඒ තැනින් අහසට නගින්නාවූ හංසයන් ද දැක ඒ හංසරාජයන් දෙදෙනා වෙත වහා පැමිණියේය.</p>
<p><a class='ref msdiv' id='msdiv16' href='#msdiv16'>Msdiv 16</a>ඒ වැද්දා වහා පැමිණ උතුම් පක්ෂිරාජයන් දෙදෙනාට ලංව බැඳුනාහුයයි සිතමින් සෙමින් ළංවූයේය.</p>
<p><a class='ref msdiv' id='msdiv17' href='#msdiv17'>Msdiv 17</a>මලපතෙහි බැඳීඋන්නාවූ එකෙකුද නැවත බැඳී උන්නහුට ළංව දීන නොව බලමින් හුන්නාවූ නොබැඳුනාවූ අනිකාද දිටී.</p>
<p><a class='ref msdiv' id='msdiv18' href='#msdiv18'>Msdiv 18</a>“එහෙයින් හෙතෙම හටගත් විමති ඇත්තේම ඉතා වැඩුනු ශරීර ඇති හුන්නාවූ පක්ෂි සමූහයාට අධිපතිවූ ඒ ශ්වෙත හංසයන් දෙදෙනාට මෙසේ කීයේය.</p>
<p><a class='ref msdiv' id='msdiv19' href='#msdiv19'>Msdiv 19</a>“මහත්වූ පාශයෙන් බැඳුනාවූ මෙතෙම යම් හෙයකින් දිසාවකට පළායාම නොකෙරේද, එකල්හි බලවත් වූ පක්ෂ ඇත්තාවූ නොබැඳුනාවූ නුඹ කවර හෙයකින් නොයන්නෙහිද?</p>
<p><a class='ref msdiv' id='msdiv20' href='#msdiv20'>Msdiv 20</a>“මිදුනාවූ නුඹ බැඳුනාවූ මොහු ඇසුරුකෙළෙහිය. මේ පක්ෂිතෙම නුඹට කවරෙක්වේද, සෙසු පක්ෂීහු මොහු හැරයත්. නුඹ තනිව කුමට පසුබස්නෙහිදැයි” ඇසීය.</p>
<p><a class='ref msdiv' id='msdiv21' href='#msdiv21'>Msdiv 21</a>“පක්ෂීන්ගේ සතුරුවූ වැදිපුත්‍රය, මෙතෙම මාගේ රජය මාගේ ප්‍රාණය හා සමානවූ යහළුවාද වේ. මරණ වාරය පැමිණෙනතුරු ඔහු නොම අත්හරින්නෙමි.</p>
<p><a class='ref msdiv' id='msdiv22' href='#msdiv22'>Msdiv 22</a>“කෙසේනම් මේ පක්ෂිරාජතෙම අටවනලද පුඩුමලය නොදැක්කේද, මහත් බවට පැමිණියවුන් විසින් පැමිණියාවූ මේ විපත්ති කාරණය දැනගන්ට සුදුසුවෙත්මැයි.</p>
<p><a class='ref msdiv' id='msdiv23' href='#msdiv23'>Msdiv 23</a>“යම්කලෙක්හි පිරිහීමක්වේද, ජීවිත විනාශය පැමිණියාවූ ඒ කාලයෙහි පුරුෂතෙම දැලටද, මලපුඩුවටද ලංවීත් නොදනියි</p>
<p><a class='ref msdiv' id='msdiv24' href='#msdiv24'>Msdiv 24</a>“මහනුවණැත්ත, එතකුදුවුවත් අනෙකප්‍රකාරවූ පුඩුමල අටවනලද්දාහ. ඉක්බිති මෙසේ ජීවිත විනාශය පැමිණි කල්හි එයින් සැඟවීතුබූ පුඩුමලයට පැමිණ බැඳෙත්යයි” කීයේය.</p>
<p><a class='ref msdiv' id='msdiv25' href='#msdiv25'>Msdiv 25</a>“වැද්දාණෙනි, තොප සමග මේ සම්භාෂණය සැපවූ විපාක ඇත්තක් වන්නේනම් අපට යාමට අවසර දෙන්නෙහිය. අපගේ ජීවිතයද දෙන්නේයයි” ප්‍රමුඛතෙම කීයේය.</p>
<p><a class='ref msdiv' id='msdiv26' href='#msdiv26'>Msdiv 26</a>“මා විසින් ඔබ නොමබඳනා ලද්දෙහිය. ඔබට හිංසා කිරීමටද නොකැමැත්තෙමි. ඔබ කැමති පරිදි වහා මෙයින් ගොස් නිරුපද්‍රව බොහෝ කලක් ජීවත්වෙවයි” වැද්දා කීයේය.</p>
<p><a class='ref msdiv' id='msdiv27' href='#msdiv27'>Msdiv 27</a>“මොහුගේ ජීවත්වීමහැර මාගේ මේ ජීවත්වීමට මම නොකැමැත්තෙමි. ඉදින් නුඹ එකෙකු කරණකොට ගෙණ සතුටුවෙහිනම් මොහු මුදව, මාද අනුභව කරව.</p>
<p><a class='ref msdiv' id='msdiv28' href='#msdiv28'>Msdiv 28</a>“උස මහතින්ද වයසින්ද අප දෙදෙනා සමානවම්හ. මේ මාරුකිරීමෙන් තොපගේ ලාභයෙන් තෝ පාඩු ඇත්තෙක් නොවේ</p>
<p><a class='ref msdiv' id='msdiv29' href='#msdiv29'>Msdiv 29</a>“එබැවින් සලකා බලව. තොපගේ අප කෙරෙහි ආසාවක් වේනම් පළමුව මා පුඩුවෙන් බඳුව. පසුව පක්ෂි රාජයා මුදව.</p>
<p><a class='ref msdiv' id='msdiv30' href='#msdiv30'>Msdiv 30</a>“එකල්හි තොපට ලාභයද වේ. මාගේ ඉල්ලීමද කරණලද්දී වන්නේය. හංසයන් සමග දිවි ඇතිතාක් තොපගේ මිත්‍රකමද ඇතිවන්නේයයි” සුමුඛතෙම කීයේය.</p>
<p><a class='ref msdiv' id='msdiv31' href='#msdiv31'>Msdiv 31</a>“පින්වත් පක්ෂිරාජය, ඔබ විසින් මුදන ලද්දාවූ මෙයින් ගියාවූ මොහු මිත්‍රාමාත්‍යයෝද ස්වාමීහුද පුත්‍රදාරාවෝද නෑයෝද, යන මහත් සමූහයෝ දකිත්වා.</p>
<p><a class='ref msdiv' id='msdiv32' href='#msdiv32'>Msdiv 32</a>“යම්සේ නුඹ ධ්‍රතරාෂ්ට නම් පක්ෂිරාජයාහට ප්‍රාණය හා සමානවූ යහළුවා වෙහිද ඒ එබඳු මිත්‍රයෝ මේ ලෝකයෙහි බොහෝ දෙනෙකුන්ට විද්‍යමාන නොවෙත්.</p>
<p><a class='ref msdiv' id='msdiv33' href='#msdiv33'>Msdiv 33</a>“ඒ මම ඔබගේ යහළුවා මුදමි. ඔබගේ රජතෙම ඔබ අනුව යන්නෙක් වේවා. කැමති පරිදි වහා මෙයින් ගොස් නෑයන් මැද බබළව්යයි” කියා වැද්දා හංස රජු මුදාහැරියේය.</p>
<p><a class='ref msdiv' id='msdiv34' href='#msdiv34'>Msdiv 34</a>මුදනලද්දාවූ ස්වාමියා කරණකොටගෙණ සතුටුවූ ස්වාමියා කෙරෙහි ගෞරව ඇත්තාවූ ඒ සුමුඛ නම් හංස සේනාපතිතෙම කණට සැපවූ වචන කියමින් වැද්දාට මෙසේ කීයේය.</p>
<p><a class='ref msdiv' id='msdiv35' href='#msdiv35'>Msdiv 35</a>“පින්වත් වැදිපුත්‍රය, යම්සේ මම අද පාසයෙන් මිදූ පක්ෂිරාජයා දැක සතුටුවෙම්ද, මෙසේ නුඹද සියලු නෑයන් සමග සතුටුවේවායි” ස්තුති කෙළේය.</p>
<p><a class='ref msdiv' id='msdiv36' href='#msdiv36'>Msdiv 36</a>“මෙහි එව යම්සේ තෝද ලාභය ලබන්නෙහිද, මේ ධ්‍රතරාෂ්ට හංසතෙමේද යම්සේ කිසි ලාමකවූවක් නොදක්නේද, එසේ තට අනුශාසනා කරමි.</p>
<p><a class='ref msdiv' id='msdiv37' href='#msdiv37'>Msdiv 37</a>“නොබඳිනලද්දාවූ ප්‍රකෘතිභාවය ඇත්ත වූ කදෙහි දෙපසින් සිටියාවූ අප දෙදෙන අන්තඃපුරයට ගෙණගොස් රජහට වහා දක්වව්.</p>
<p><a class='ref msdiv' id='msdiv38' href='#msdiv38'>Msdiv 38</a>“මහරජ, මොව්හු ධ්‍රතරාෂ්ට නම්වූ හංසයන්ගේ අධිපතීහු වෙත්. මෙතෙම වනාහි හංසයන්ගේ රජවේ. මේ අනික් තැනැත්තා සේනාපති වේ.”</p>
<p><a class='ref msdiv' id='msdiv39' href='#msdiv39'>Msdiv 39</a>රජතෙමේ මේ හංස රජු දැක ප්‍රීතිමත් වූයේ මනා සිත් ඇත්තේ සතුටුවූයේ “සැක නැතුව තොපට බොහෝ ධනය දෙන්නේයයි” සුමුඛතෙම කීයේය.</p>
<p><a class='ref msdiv' id='msdiv40' href='#msdiv40'>Msdiv 40</a>ඔහුගේ ඒ වචනය අසා වැදිතෙම කී පරිදි කටයුතු සම්පාදනය කෙළේය. වහා අන්තඃපුරයට ගොස් නොබැඳි ප්‍රකෘතිවූ කද දෙපස සිටියාවූ හංසයන් දෙදෙන රජහට දැක්වීය.</p>
<p><a class='ref msdiv' id='msdiv41' href='#msdiv41'>Msdiv 41</a>“මහරජ, මොව්හු ධ්‍රතරාෂ්ට නම් හංසාධිපතීහු වෙත්. හෙතෙම වනාහි හංසයන්ගේ රජය. මේ අනික් තැනැත්තේ සේනාපතිය.”</p>
<p><a class='ref msdiv' id='msdiv42' href='#msdiv42'>Msdiv 42</a>“මේ පක්ෂීහු කෙසේනම් තොපට අත්පත්වූවාහුද, කෙසේනම් වැදිතෙමේ මහත්බවට පැමිණියවුන්ගේ අධිපතියන් මෙහි ලැබුයේදැයි” රජතෙම ඇසීය.</p>
<p><a class='ref msdiv' id='msdiv43' href='#msdiv43'>Msdiv 43</a>“මහරජ, පක්ෂීන්ගේ දිවි වළක්වන්නාවූ යම් යම් රැස්වන තැන් දනිම්ද, එබඳු විල්වල මා විසින් මලපුඩු තබන ලද්දාහු වෙත්.</p>
<p><a class='ref msdiv' id='msdiv44' href='#msdiv44'>Msdiv 44</a>“හංස රජතෙමේ එබඳු මලපුඩුවකට ලංව බැඳුනේය. ඔහු ළඟ උපන්නාවූ නොබැඳුනාවූ මේ හංසතෙම මට මෙසේ කීයේය.</p>
<p><a class='ref msdiv' id='msdiv45' href='#msdiv45'>Msdiv 45</a>“ස්වාමියාගේ වැඩෙහි උත්සාහකරන්නාවූ ධර්මයෙහි යෙදුනාවූ මේ පක්ෂීතෙම අනාර්‍ය්‍යයන් විසින් කරන්ට නො හැකිවූ උතුම්බවක් ප්‍රකාශ කෙළේය.</p>
<p><a class='ref msdiv' id='msdiv46' href='#msdiv46'>Msdiv 46</a>“ජීවත්වීමට සුදුසුවූ මේ හංසතෙම තමන්ගේ ජීවිතය හැරදමා ස්වාමියාගේ ගුණ කියමින් ලඟ හිඳගෙණ ස්වාමිහුගේ ජීවිතය මගෙන් ඉල්විය.</p>
<p><a class='ref msdiv' id='msdiv47' href='#msdiv47'>Msdiv 47</a>“ඔහුගේ වචනය අසා මම ප්‍රසාදයට පැමිණියෙමි. ඉන්පසු ඔහු බැම්මෙන් මිදුයෙමි. සුවසේ යවයිද, අවසර දුනිමි.</p>
<p><a class='ref msdiv' id='msdiv48' href='#msdiv48'>Msdiv 48</a>“සතුටු සිත් ඇත්තාවූ ස්වාමියා කෙරෙහි ගෞරවයෙන් යුක්තවූ ඒ හංසතෙම මුදනලද ස්වාමියා සමග කනට සැපවූ වචන කියමින් මට මෙසේ කීයේය.</p>
<p><a class='ref msdiv' id='msdiv49' href='#msdiv49'>Msdiv 49</a>“එම්බා වැදිපුත්‍රය, යම්සේ මේ අද මුදනලද හංස රාජයා දැක සතුටුවෙම්ද, මෙපරිද්දෙන්ම නුඹ සියලු නෑයන් සමග සතුටුවෙව.</p>
<p><a class='ref msdiv' id='msdiv50' href='#msdiv50'>Msdiv 50</a>“මෙහි එව, යම්සේ තෝද ලාභයක් ලබන්නෙහිද, යම්සේ මේ ධ්‍රතරාෂ්ට නම් හංසතෙම කිසි පාපයක් නොදක්නේද එසේ තට අනුශාසනා කරමි</p>
<p><a class='ref msdiv' id='msdiv51' href='#msdiv51'>Msdiv 51</a>“වහා අන්තඃපුරයට ගෙණගොස් නොබැඳි ප්‍රකෘතිවූ කද දෙපස සිටියාවූ අප දෙදෙන රජහට දක්වව.</p>
<p><a class='ref msdiv' id='msdiv52' href='#msdiv52'>Msdiv 52</a>“මහරජ, මොව්හු ධ්‍රතරාෂ්ටනම් හංසාධිපතීහු වෙත්. මෙතෙම වනාහි හංසයන්ගේ, රජය මේ අනික් තැනැත්තේ සේනාපතිය.</p>
<p><a class='ref msdiv' id='msdiv53' href='#msdiv53'>Msdiv 53</a>“රජතෙමේ මේ හංස රජු දැක සැක නැතිව ප්‍රීතියට පැමිණියේ යහපත් සිත් ඇත්තේ සතුටුව තොපට බොහෝ ධනය දෙන්නේය.</p>
<p><a class='ref msdiv' id='msdiv54' href='#msdiv54'>Msdiv 54</a>“මෙසේ මොහුගේ කීමෙන් මා විසින් මේ දෙදෙනා ගෙනෙන ලදහ. මේ මානස නම් විලෙහිදීම මොහු දෙදෙනා චිත්‍රකූට පර්වතයට යවයයි අනු දන්නා ලද්දෝ වන්නාහ.</p>
<p><a class='ref msdiv' id='msdiv55' href='#msdiv55'>Msdiv 55</a>“මෙසේ සතුරන් අතට පැමිණියාවූ උතුම් ස්වභාව ඇති ද්විජ නම්වූ ඒ මේ පක්ෂිතෙම මා වැනි රෞද්‍රවූ වැද්දෙකුට පවා මෘදු බව ඉපදෙව්වේය.</p>
<p><a class='ref msdiv' id='msdiv56' href='#msdiv56'>Msdiv 56</a>“දේවයන් වහන්ස, මෙය නුඹවහන්සේට සතුටු පඬුරක් මැයි සියලු ලිහිණි වැද්දන් ඇති ගමෙහි මෙබඳු අන් පඬුරක් නොදකිමි. මහ රජතුමනි, මා ගෙනා ඒ පඬුර බැලුව මැනවැයි” වැද්දා කීයේය.</p>
<p><a class='ref msdiv' id='msdiv57' href='#msdiv57'>Msdiv 57</a>හංස රජතෙම ස්වර්ණමයවූ යහපත්වූ පුටුවෙහි හුන් සකුල නම් ඒ රජහු කණට සැපවූ වචන කියමින් මෙසේ කීයේය.</p>
<p><a class='ref msdiv' id='msdiv58' href='#msdiv58'>Msdiv 58</a>“කිම පින්වත් රජහට යහපතද, කිම පින්වතාට ආරෝග්‍යද, කිම සමෘද්ධවූ මේ රට දැහැමින් අනුශාසනා කරණු ලබන්නේද?”</p>
<p><a class='ref msdiv' id='msdiv59' href='#msdiv59'>Msdiv 59</a>“හංස රාජය, මට යහපතද වේ. අර්ථයද වේ. හංසය නීරෝගද වේ. තවද සමෘද්ධවූ මේ රට මා විසින් දැහැමින් අනුශාසනා කරණු ලැබේයයි” රජතෙම කීයේය.</p>
<p><a class='ref msdiv' id='msdiv60' href='#msdiv60'>Msdiv 60</a>“කිම පින්වත්හුගේ ඇමතියන් අතර කිසියම් අපරාධයෙක් නැත්තේද, කිමෙක්ද ඔව්හු ඔබගේ අර්ථයන්හි ජීවිතය නොබලා කටයුතු කෙරෙද්දැයි” හංසරජ ඇසීය.</p>
<p><a class='ref msdiv' id='msdiv61' href='#msdiv61'>Msdiv 61</a>“තවද මාගේ ඇමතියන් අතර කිසි අපරාධයෙක් නැත්තේය. තවද මොව්හු මාගේ අර්ථයන්හි ජීවිතය නොබලා කටයුතු කරත්යයි” රජතෙම කීයේය.</p>
<p><a class='ref msdiv' id='msdiv62' href='#msdiv62'>Msdiv 62</a>“කිමෙක්ද ඔබගේ භාර්‍ය්‍යාතොමෝ සමාන ජාති ඇත්තී කීකරුවූ ප්‍රිය තෙපුල් කියන්නී පුත්‍රයන්ගෙන් හා රූප ලක්ෂණයෙන් යුක්තවූ ඔබගේ කැමැත්ත අනුව පවත්නියක්දැයි” ඇසීය.</p>
<p><a class='ref msdiv' id='msdiv63' href='#msdiv63'>Msdiv 63</a>“තවද මාගේ භාර්‍ය්‍යාතොමෝ සමාන ජාති ඇත්තීය. කීකරුය. ප්‍රිය තෙපුල් කියන්නීය. පුත්‍රයන්ගෙන් හා රූප ලක්ෂණයෙන් යුක්තය. මාගේ කැමැත්ත අනුව පවත්නීයයි” රජතෙම කීයේය.</p>
<p><a class='ref msdiv' id='msdiv64' href='#msdiv64'>Msdiv 64</a>“කිමෙක්ද, පින්වතා වනාහි මහත්වූ සතුරාට අත්පත්වූයේ ඒ පළමු විපතෙහි මහත්වූ දුකට පැමිණියේද?”</p>
<p><a class='ref msdiv' id='msdiv65' href='#msdiv65'>Msdiv 65</a>“කිමෙක්ද මේ වැද්දා පැන නොයන්ට දණ්ඩකින් පෙළුයේද මෙසේ මේ ජඩයන්ගේ එවේලෙහි ස්වභාවය වේ.”</p>
<p><a class='ref msdiv' id='msdiv66' href='#msdiv66'>Msdiv 66</a>“මහරජ, මෙසේ විපත්තිය පැමිණි කල්හි නිර්භය වූයේය. මෙතෙම අප කෙරෙහි සතුරෙකු මෙන් කිසිවක් නොකෙළේය.</p>
<p><a class='ref msdiv' id='msdiv67' href='#msdiv67'>Msdiv 67</a>“මහරජ, මේ වැදිතෙම හෙමිහිට ලංවිය. පළමු කොටම මෙතෙම කථා කෙළේය. එකල්හි මේ පණ්ඩිතවූ සුමුඛතෙමේම පිළිතුරු දුන්නේය.</p>
<p><a class='ref msdiv' id='msdiv68' href='#msdiv68'>Msdiv 68</a>“ඔහුගේ ඒ වචනය අසා මෙතෙම ප්‍රශාදයට පැමිණියේය. ඉන්පසු මා බැම්මෙන් මිදූයේය. සුවසේ යව්යයිද අවසර දුන්නේය.</p>
<p><a class='ref msdiv' id='msdiv69' href='#msdiv69'>Msdiv 69</a>“මේ වැද්දාට ධනය කැමැතිවූ සුමුඛයා විසින්ම පින්වත්හුගේ සමීපයට මේ පැමිණීමද මොහුගේ ප්‍රයෝජනය පිණිස සිතනලදියි” හංසරජ කීයේය.</p>
<p><a class='ref msdiv' id='msdiv70' href='#msdiv70'>Msdiv 70</a>“පින්වතුන්ගේ මේ ඊම් යහපත් ඊමකි. ඔබ දැක්මෙන් සතුටුවූයේද වෙමි මේ වැද්දාද කැමතිතාක් බොහෝ වස්තුව ලබාවායි” රජතෙම කීයේය.</p>
<p><a class='ref msdiv' id='msdiv71' href='#msdiv71'>Msdiv 71</a>රජතෙම සම්පත්වලින් වැද්දා සතුටුකොට කණට සුවවූ වචන කියමින් හංස රජුට මෙසේ කීයේය.</p>
<p><a class='ref msdiv' id='msdiv72' href='#msdiv72'>Msdiv 72</a>“පින්වත් හංස රාජය, ඒකාන්තයෙන් යම් කිසිවක් මට වසඟව පවතීද, ඒ සියල්ල ධර්මයට අයත්කොට හෙවත් ධර්මපූජා වශයෙන් දෙමි. ඒ සියලු සම්පත් පින්වතාට වේවා. කැමති පරිද්දෙන් අනුශාසනා කරව්</p>
<p><a class='ref msdiv' id='msdiv73' href='#msdiv73'>Msdiv 73</a>“දානය පිණිස හෝ පරිභෝග කිරීමට හෝ අන්‍යවූ යමකට හෝ වැටහේ නම් එය කරව්. මේ සම්පත ඔබට දෙමි. මාගේ අධිපති භාවය ඔබට හැර දමමියි” රජතෙම කීයේය.</p>
<p><a class='ref msdiv' id='msdiv74' href='#msdiv74'>Msdiv 74</a>“ඉදින් මට පණ්ඩිතවූ ප්‍රඥා සම්පන්නවූ මේ සුමුඛ තෙමේද යමක් කියන්නේ නම් එය මට ඉතාම ප්‍රිය වන්නේ යයි” රජතෙම කීයේය.</p>
<p><a class='ref msdiv' id='msdiv75' href='#msdiv75'>Msdiv 75</a>“මහරජ, මම ඒකාන්තයෙන් ගල් දෙකක් අතරට අසුවූ නාග රාජයෙක් මෙන් ඔබ අතර කථා කරන්ට නොහැක්කෙමි. එසේ කථා කරන්නේ නම් එය මාගේ හික්මීමෙක්ද නොවන්නේය.</p>
<p><a class='ref msdiv' id='msdiv76' href='#msdiv76'>Msdiv 76</a>“අපගේද ශ්‍රෙෂ්ඨවූ යමෙක්වේද, මිනිසුන්ගේ අධිපතිවූ පෘථිවී පාලවූ උත්තම සත්වයෙක්වූ නුඹවහන්සේද යන දෙදෙනා බොහෝ කරුණු වලින් අප විසින් පිදිය යුත්තාහු වෙත්.</p>
<p><a class='ref msdiv' id='msdiv77' href='#msdiv77'>Msdiv 77</a>“මහරජ, ඔවුන් දෙදෙනා කථා කරද්දී විනිශ්චය පවත්නා කල්හි මෙහෙකරුවූ මා විසින් අතරතුර කථා නොකළයුතුයයි” සුමුඛ හංසතෙම කීයේය.</p>
<p><a class='ref msdiv' id='msdiv78' href='#msdiv78'>Msdiv 78</a>“වැදිතෙම ස්වභාව වශයෙන්ම පණ්ඩිතවූ පක්ෂියෙකැයි කීයේය. සම්පාදනය නොකළාවූ ආත්ම ඇත්තෙකුගේ මෙබඳුවූ නුවණැති බවක් නොවන්නේමය.</p>
<p><a class='ref msdiv' id='msdiv79' href='#msdiv79'>Msdiv 79</a>“මෙතෙම මෙසේ උතුම් ස්වභාව ඇත්තෙක් මෙබඳු උත්තම සත්වයෙක් වේ. මා විසින් දක්නා ලද්දවුන් යම් පමණ වෙද්ද, ඔවුන් අතර මෙබඳු අනිකෙකු නොදකිමි.</p>
<p><a class='ref msdiv' id='msdiv80' href='#msdiv80'>Msdiv 80</a>“යහළු හංස රාජය, ස්වභාවයෙන්ම තොපට සතුටුවූයෙමි. දැන් තොපගේ මිහිරි වචනයෙන්ද සතුටු වෙමි. මෙයද මාගේ කැමැත්ත වේ. බොහෝකලක් තොප දෙදෙනා දක්නෙම්වායි” රජතෙම කීයේය.</p>
<p><a class='ref msdiv' id='msdiv81' href='#msdiv81'>Msdiv 81</a>“මහරජ, උතුම් මිත්‍රයෙකු කෙරෙහි කටයුතු යමක් වේද, ඔබ විසින් ඒ සියල්ල අප කෙරෙහි කරණ ලදී. අප කෙරෙහි ඔබගේ යම් භක්තියක් වේද, එයින් නිසැකව අපි ඔබගෙන් එය ලැබුයෙමු.</p>
<p><a class='ref msdiv' id='msdiv82' href='#msdiv82'>Msdiv 82</a>“මේ ඒකාන්තයෙන් ඉතා මහත්වූ අපගේ නෑ සමූහයා අතර බොහෝවූ පක්ෂීන් කෙරෙහි අප නොදැක්මෙන් දුකක් උපන්නේය.</p>
<p><a class='ref msdiv' id='msdiv83' href='#msdiv83'>Msdiv 83</a>“මහරජ, ඔවුන්ගේ ශෝකය දුරුකිරීම පිණිස ඔබ විසින් අනු දන්නාලද අපි ඔබට ප්‍රදක්ෂිණා කොට නෑයන් දක්නෙමු.</p>
<p><a class='ref msdiv' id='msdiv84' href='#msdiv84'>Msdiv 84</a>“ඒකාන්තයෙන් මම පින්වතුන්ගේ දැක්මෙන් මහත්වූ ප්‍රීතියක් ලැබුයෙමි. යම් නෑයන් දැකීමක් වන්නේනම් මෙයද මහත් අභිවෘද්ධියෙක්වේයයි” හංස රජ තෙම කීයේය.</p>
<p><a class='ref msdiv' id='msdiv85' href='#msdiv85'>Msdiv 85</a>ධ්‍රතරාෂ්ට නම් හංස රජහු රජුට මෙය කියා උතුම්වූ ජව වේගයෙන් නෑ සමූහයා වෙත පැමිණියාහුය.</p>
<p><a class='ref msdiv' id='msdiv86' href='#msdiv86'>Msdiv 86</a>නිරෝගවූ පැමිණියාවූ ඒ උතුම් හංස රජුන් දැක හංසයෝ කේකාධ්වනි කළාහුය. එයින් මහත් ශබ්දයෙක් උපන්නේය.</p>
<p><a class='ref msdiv' id='msdiv87' href='#msdiv87'>Msdiv 87</a>පාශයෙන් මිදුනාවූ ස්වාමියා සමග සතුටුවූ ස්වාමියා කෙරෙහි ගෞරව ඇත්තාවූ ලබනලද පිහිට ඇත්තාවූ ඒ හංසයෝ ඔහු හාත්පස පිරිවරා ගත්හ</p>
<p><a class='ref msdiv' id='msdiv88' href='#msdiv88'>Msdiv 88</a>“මෙසේ කල්‍යාණ මිත්‍රයන් ඇත්තවුන්ගේ සියලු කටයුතු සමෘද්ධවෙත්. ධ්‍රතරාෂ්ට නම් හංසයෝ යම්සේ නෑසමූහයා වෙතට පැමිණියාහුද, එමෙනැයි” වදාළේය.</p>
<p class='endsutta'>චූළ<span class='var' id='note606' title='චුල්ල (bj, s2, s3, pts1)'>චූළ</span> හංසජාතකං පඨමං.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Kathrin Vimalañāṇī</span>.</p>
</footer>
</article>
</body>
</html>
