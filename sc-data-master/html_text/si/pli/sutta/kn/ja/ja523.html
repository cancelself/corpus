<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='ja523' lang='si'>
<header>
<ul>
<li class='division'>ඛුද්දකනිකාය</li>
<li class='subdivision'>ජාතක</li>
<li>(දුතියො භාගො)</li>
<li>17. චත්තාළීස නිපාතය</li>
</ul>
<h1>523. අලම්බුසා ජාතකය</h1>
</header>
<p><a class='ref msdiv' id='msdiv95' href='#msdiv95'>Msdiv 95</a>“ඉක්බිති වක්ත්‍ර නම් අසුරයා මැඩ පැවැත්වූ ජයප්‍රාප්තවූ දෙවියන්ගේ පිතෘස්ථානයෙහි සිටියාවූ මහත්වූ ශක්‍ර තෙම සුධර්මා නම් දිව්‍ය සභාවෙහි පරීක්ෂාකොට දැන අලම්බුසා නම් දිව්‍යකන්‍යාවට මෙය කීයේය.</p>
<p><a class='ref msdiv' id='msdiv96' href='#msdiv96'>Msdiv 96</a>“පුරුෂයන් ක්ලෙශයෙන් මිශ්‍රකරණ හෙයින් මිශ්‍රා නම්වූ ඍෂීන් පෙළඹවීමෙහි සමර්ථවූ අලම්බුසාවෙනි, ඉසිසිංග තාපසයා පෙළඹවීමට යවයි ශක්‍රයා සහිතවූ තව්තිසා වැසි දෙවියෝ තිට යාඥා කරත්.</p>
<p><a class='ref msdiv' id='msdiv97' href='#msdiv97'>Msdiv 97</a>“එම්බා අලම්බුසාව වෘත්තයන්ගෙන් යුක්තවූද ශ්‍රෙෂ්ඨ චර්‍ය්‍යා ඇත්තාවූද නිවන්මග ඇලුනාවූද ගුණයෙන් වැඩි සිටියාවූද මේ ඉසිසිංග තාපසතෙම යම්තාක් අප ඉක්මවාද, ඉන් පෙර ඔහුගේ දෙව්ලොවට එන මාර්ගයන් වළක්වයි. (ශක්‍රතෙම කීයේය.)</p>
<p><a class='ref msdiv' id='msdiv98' href='#msdiv98'>Msdiv 98</a>“දිව්‍ය රාජයාණෙනි, ඍෂීන් පෙළඹවීම පිණිස යවයි කිමෙක්ද ඔබ මටම කියන්නෙහිද, මේ දිව්‍ය ලෝකයෙහි මාම ඔබ දක්නෙහිද, අන්‍යවූද දිව්‍යප්සරාවෝ ඇත්තාහු නො වෙද්ද,</p>
<p><a class='ref msdiv' id='msdiv99' href='#msdiv99'>Msdiv 99</a>“ශොක රහිතවූ නන්දන වනයෙහි මා වැනිවූද මට වඩා උතුම්වූද දිව්‍යප්සරාවෝ වෙත්. ඔවුන්ට මේ ගමන දවාරය වේවා. ඒ දිව්‍යප්සරාවෝද ඍෂීන් පෙළඹවීමට යෙත්වායි (අලම්බුසාව කීය)</p>
<p><a class='ref msdiv' id='msdiv100' href='#msdiv100'>Msdiv 100</a>“ශොකරහිතවූ නන්දන වනයෙහි තී වැනිවූද තිට වඩා උතුම්වූද අන්‍යවූ දිව්‍යප්සරාවෝ වෙත්යයි ඒකාන්තයෙන්ම සැබවක් කියන්නෙහිය.</p>
<p><a class='ref msdiv' id='msdiv101' href='#msdiv101'>Msdiv 101</a>“සියලු අංගයන්ගෙන් හොබනාවූ අලම්බුසාවෙනි, පුරුෂයෙකු වෙත ගියාවූ ඒ දිව්‍යප්සරාවෝ තී යම්බඳු පාරිචර්‍ය්‍යාවක් දන්නෙහි නම් මෙබඳු පාරිචර්‍ය්‍යාවක් නොදනිත්.</p>
<p><a class='ref msdiv' id='msdiv102' href='#msdiv102'>Msdiv 102</a>“සුන්දරිය, තී ස්ත්‍රීන්ගෙන් උතුම්ද වෙහිය. තීම එහි යව, තිගේම වර්ණයෙන්ද රූප සම්පත්තියෙන්ද ඒ තාපසයා වසඟයට පමුණුවා ගෙනෙන්නෙහියයි (ශක්‍රයා කීයේය.)</p>
<p><a class='ref msdiv' id='msdiv103' href='#msdiv103'>Msdiv 103</a>“දෙව්රජහු විසින් යවනලද මම නොයන්නෙම්ද, නොවෙමි. එසේවුවත් මේ තාපසයාට ලංවන්ට භයවෙමි. තාපස තෙමේ වනාහි උග්‍රතේජස් ඇත්තේ වෙයි.</p>
<p><a class='ref msdiv' id='msdiv104' href='#msdiv104'>Msdiv 104</a>“බොහෝ දෙනා ඍෂීන් පෙළඹවීමට ලංව මුළාවෙන් සසර දුකට පැමිණියාහු අපායටද පැමිණියාහුය. එහෙයින් මාගේ ලොමු ඩැහැගනිත් යයි අලම්බුසාව කීය.</p>
<p><a class='ref msdiv' id='msdiv105' href='#msdiv105'>Msdiv 105</a>“කැමැතිවන්නාවූ ශරීරවර්ණ ඇති ක්ලේෂයෙන් පුරුෂයන් මිශ්‍රණය කරන්නාවූ අලම්බුසා නම් දිව්‍යප්සරා තොමෝ මෙය කියා ඉසිසිංග තාපසයන් මිශ්‍රණය කරන්ට කැමැත්තී ගියේය.</p>
<p><a class='ref msdiv' id='msdiv106' href='#msdiv106'>Msdiv 106</a>“ඒ අලම්බුසා තොමෝද ඉසිසිංග තාපසයන් විසින් රක්නාලද, රත්කරව් ගසින් ගැවැසී ගත්තාවූ හාත්පස යොදුනක් පමණවූ ඒ වනයට වැද</p>
<p><a class='ref msdiv' id='msdiv107' href='#msdiv107'>Msdiv 107</a>“උදෑසනම පෙරබත් කාලයෙහි ඉර උදාවන වේලෙහිම හමදිමින් ගිනිහල් ගෙයි සිටියාවූ ඉසිසිංග තාපසයන් වෙතට එළඹියේය.</p>
<p><a class='ref msdiv' id='msdiv108' href='#msdiv108'>Msdiv 108</a>“විසිතුරුවූ වස්ත්‍රවලින් හා ආභරණවලින් යුක්තවූ අමුනනලද මිණි කොඬොල් ඇත්තාවූ තී විදුළියක් මෙන්ද ඕසධිතාරකාව මෙන්ද බබළන්නෙහිය, තී කවර නම් තැනැත්තියක්ද,</p>
<p><a class='ref msdiv' id='msdiv109' href='#msdiv109'>Msdiv 109</a>“හිරුරැස් බඳු වර්ණ ඇති රන්වන් සඳුන් සුවඳ ඇති තී මනාවටවූ ඌරුයුග්ම ඇත්තීය. මහත්වූ මායා ඇත්තීය. ළදරුවයස් ඇත්තීය. මනොඥ දර්ශන ඇත්තීය.</p>
<p><a class='ref msdiv' id='msdiv110' href='#msdiv110'>Msdiv 110</a>“තී කෘෂවූ මධ්‍ය ප්‍රදෙශ ඇත්තීය. මෘදුවූවාය. පිරිසිදු වූවාය. තීගේ පාදයෝ මනාව පිහිටියාහුය. තීගේ ගමන කැමැතිවිය යුත්තේය. තීගේ ඒ පාදයෝ මාගේ සිත පැහැර ගණිත්මය.</p>
<p><a class='ref msdiv' id='msdiv111' href='#msdiv111'>Msdiv 111</a>“තීගේ පිළිවෙළින් හටගත්තාවූ ඌරු යුග්මය ඇත් සොඬට බඳු උපමා ඇත්තේය. තීගේ මනාවූ උකුල රන්පෝරුවක් මෙන් විශාලය.</p>
<p><a class='ref msdiv' id='msdiv112' href='#msdiv112'>Msdiv 112</a>“තීගේ මනාව පිහිටියාවූ නාභිය, නීලොත්පල කර්ණිකාවක් බඳුය. කළු අඳුන් වලින් පිරුනාක්මෙන් දුරට දක්නා ලැබේ.</p>
<p><a class='ref msdiv' id='msdiv113' href='#msdiv113'>Msdiv 113</a>“දෙපරිදිවූ ලෙහි හටගත්තාවූ නැටිරහිතවූ මනාව පැන නැගුනාවූ පහස් දරන්නාවූ අප්‍රකටවූ කුඩා ලබු සමානවූ හෙවත් තිඹිරිගෙඩි දෙකක් වැනිවූ පියවුරුවෙත්.</p>
<p><a class='ref msdiv' id='msdiv114' href='#msdiv114'>Msdiv 114</a>දික්වූ මිහිඟු බෙරයකට සමාන බැබලීම් ඇති ග්‍රිවය ඒනි මුවෙකුගේ ග්‍රීවය වැනිය. මනහරවූ දෙතොල් දිවට බඳු පැහැයෙන් යුක්තය.</p>
<p><a class='ref msdiv' id='msdiv115' href='#msdiv115'>Msdiv 115</a>“උඩුකුරුවූ අක් ඇත්තාවූද යටිකුරුවූ අක් ඇත්තාවූද දැහැටිවලින් පිරිමදින ලද්දාවූ දන්තයෝ නිර්දෝෂවූ හනුමස් කෙළවර හටගත්තාහු වෙත්. තීගේ දත් දැකුම් කටයුතුවෙත්.</p>
<p><a class='ref msdiv' id='msdiv116' href='#msdiv116'>Msdiv 116</a>“කළුවූ හුනිද ඇටබඳු ලේවන් කෙළවර ඇති දික්වූද මහත්වූද තීගේ ඇස් දැකුම්කළු වෙත්.</p>
<p><a class='ref msdiv' id='msdiv117' href='#msdiv117'>Msdiv 117</a>“ඉතා දික් නොවූ මනාව මට කරණ ලද්දාවූ රන්පනාවෙන් පීරණ ලද්දාවූ තීගේ හිසෙහි හටගත්තාවූ කේශයෝ සඳුන් සුවඳින් යුක්තවෙත්.</p>
<p><a class='ref msdiv' id='msdiv118' href='#msdiv118'>Msdiv 118</a>“යම්තාක් සීසාන්නාහු ගෙරි රක්නාහුවෙද්ද, වෙළඳුන්ගේද යම් නිෂ්පත්තියක්වේද, සංයම ඇත්තාවූ තපස් රකින්නාවූ ඍෂීන්ගේ යම් පරාක්‍රමයක්වේද,</p>
<p><a class='ref msdiv' id='msdiv119' href='#msdiv119'>Msdiv 119</a>“මේ භූමි මණ්ඩලයෙහි රූපවිලාසාදියෙන් තිට සම වූවෙකු නොදක්නෙමි. තෝ කවරෙක් හෝ වෙහිද, කවරෙකුගේ පුතෙක්ද, අපි තා කෙසේ දනිමුදැයි (ඉසිසිංග තාපස තෙම ඇසීය.)</p>
<p><a class='ref msdiv' id='msdiv120' href='#msdiv120'>Msdiv 120</a>“කාශ්‍යපගොත්‍ර ඇති තාපසයෙනි, මෙසේ ඔබගේ සිත පැවැති කල්හි ප්‍රශ්න කිරීමට කල්නොවෙයි. ඔබට වැඩෙක්වේවා. යහළු තාපසය, එනුමැනව, අපිදෙදෙන අපගේ අසපුවෙහි අභිරමනය කරන්නෙමු. එව, ඔබ වැළඳ ගන්නෙමියි ඔබ පස්කම් සැප විඳින්නවුන්ගෙන් දක්ෂයෙක් වෙවයි (අලම්බුසාව කීය.)</p>
<p><a class='ref msdiv' id='msdiv121' href='#msdiv121'>Msdiv 121</a>“කැමැතිවූ වර්ණ ඇති පුරුෂයන් ක්ලේශයෙන් මිශ්‍ර කරන්නාවූ අලම්බුසානම් දිව්‍යප්සරා තොමෝ ඉසිසිංග තාපසයන් මිශ්‍රණය කරන්ට කැමැත්තී මෙය කියා ගියේය.</p>
<p><a class='ref msdiv' id='msdiv122' href='#msdiv122'>Msdiv 122</a>“ඒ තාපස තෙමේද සෙමින් යන ගමන සිඳ වේගයෙන් නික්ම ගොස් ඇය වෙතට පැමිණියේ උතුම් කෙස් වැටියෙන් අල්වාගත්තේය.</p>
<p><a class='ref msdiv' id='msdiv123' href='#msdiv123'>Msdiv 123</a>“ඉතා සොභමානවූ කල්‍යාණ දර්ශන ඇති ඕ තොමෝ පෙරලා නැවතී ඒ තාපසයා වැළඳගත්තේය. ඔහු බ්‍රහ්ම චර්‍ය්‍යාවෙන් චුත කල්හි ශක්‍රයා යම්සේ සිතීද එය වූයේය. එකල්හි අලම්බුසා තොමෝද සතුටු වනලද්දීය.</p>
<p><a class='ref msdiv' id='msdiv124' href='#msdiv124'>Msdiv 124</a>“අලම්බුසා තොමෝ නන්දන වනයෙහි වසන්නාවූ ශක්‍රයා වෙත සිතින් පැමිණියේය. හෙවත් ශක්‍රතෙම පර්‍ය්‍යංකයක් එවාවයි සිතීය. දෙවියන්ට උතුම්වූ ශක්‍රතෙම ඇගේ සිතිවිල්ල දැන.</p>
<p><a class='ref msdiv' id='msdiv125' href='#msdiv125'>Msdiv 125</a>“ස්වර්ණමයවූ පිරිවර සහිතවූ මත්තෙහි වසනලද ඇතිරිලි පනසක් සහිතවූ දහසක් කොඳුපලස් අතුරන ලද්දාවූ පර්‍ය්‍යංකයක් වහා එවීය.</p>
<p><a class='ref msdiv' id='msdiv126' href='#msdiv126'>Msdiv 126</a>“ශොභනවූ අලම්බුසා තොමෝ ඒ ඉසිසිංග තාපසයා ඒ දිව්‍ය පර්‍ය්‍යංකයෙහි හිඳ එක මොහොතක් කල් මෙන් තුන් අව්රුද්දක් ලෙහි කොට දැරීය.</p>
<p><a class='ref msdiv' id='msdiv127' href='#msdiv127'>Msdiv 127</a>“පහවූ මුළා සිහි ඇති ඒ තාපසතෙම තුන් හවුරුද්දකින් පිබිද ගිනිහල් ගෙය හාත්පස නිල්වන්වූ ගස් දුටුයේය.</p>
<p><a class='ref msdiv' id='msdiv128' href='#msdiv128'>Msdiv 128</a>“ඒ තාපස තෙම අලුත හටගත් පත්‍ර ඇති පිපුනාවූ කොවුල් සමූහයා විසින් ඝෝෂා කරණලද්දාවූ වනය හාත්පස බලා හඬමින් කඳුළු වැගිරවීය.</p>
<p><a class='ref msdiv' id='msdiv129' href='#msdiv129'>Msdiv 129</a>“යාග නොකෙළෙමි. මන්ත්‍ර ජප නොකෙළෙමි. ගිනිපිදීම නොකරණලදී. කවරෙක් නම් මාගේ පෙර පැවැති සිත ක්ලෙශ පාරිචර්‍ය්‍යාවෙන් පෙළඹීද,</p>
<p><a class='ref msdiv' id='msdiv130' href='#msdiv130'>Msdiv 130</a>“යමෙක් මාගේ ශ්‍රමණ තේජසින් රැස්කරණ ලද්දාවූ අරණ්‍යයෙහි වාසය කරන්නාවූ මාගේ ධ්‍යාන ගුණය නොයෙක් රත්නයෙන් පිරුනාවූ නැවක් සාගරයෙහි ගමන් ගත්තේද, හෙතෙම කවරෙක්දැයි වැළපුනේය.</p>
<p><a class='ref msdiv' id='msdiv131' href='#msdiv131'>Msdiv 131</a>“පින්වත් තාපසය, සක්දෙව් රජහු විසින් මෙහෙයන ලද්දාවූ මම පරිචරියාවෙන් ඔබගේ සිත මැඩලීමි. සිතින් ප්‍රමාදයෙන් ඔබ එය දැනනොගත්තෙහියයි අලම්බුසාව කීය.</p>
<p><a class='ref msdiv' id='msdiv132' href='#msdiv132'>Msdiv 132</a>“මාගේ පියවූ කාශ්‍යපතෙම මට මේ වචන කීයේය. මානවකය, ලිය තඹර මල්වැනි ස්ත්‍රීහු වෙත් ඔවුන් දැන ගනුවයි කීයේය.</p>
<p><a class='ref msdiv' id='msdiv133' href='#msdiv133'>Msdiv 133</a>“ළයෙහි මස්ගඩු දෙකක් ඇති ස්ත්‍රීන් දැන ගණුව මානවකය, ඒ ස්ත්‍රීහු තමන් වසඟයට පැමිණියවුන් නසත්යයි දැනගණුව. මෙසේ පියවූ තාපස තෙම මම් අනුශාසනා කෙළේය. අනුකම්පා ඇත්තෙක් යම්සේද එසේ මට කීයේය.</p>
<p><a class='ref msdiv' id='msdiv134' href='#msdiv134'>Msdiv 134</a>“වෘද්ධවූ ඒ පියාගේ අවවාද වචනය මම නො කෙළෙමි. එබැවින් ඒ මම අද මිනිසුන් නැත්තාවූ වනයෙහි එකලාව වැළපෙමියි.</p>
<p><a class='ref msdiv' id='msdiv135' href='#msdiv135'>Msdiv 135</a>“ඒ මම එසේ කරන්නෙමි. මාගේ ජීවිතයට නින්දාවේවා. නැවත හෝ එබන්දෙක් වන්නෙමියි මට මරණය හෝ වන්නේයයි (තාපසයා වැළපුනේය)</p>
<p><a class='ref msdiv' id='msdiv136' href='#msdiv136'>Msdiv 136</a>“ඒ අලම්බුසා නම් දිව්‍යප්සරාව ඔහුගේ මනාව වඩනාලද ශීල තෙජසද වීර්‍ය්‍යයද ප්‍රඥාවද දැන ඉසිසිංග තාපසයා පා ලඟ හිසින් පිළිගත්තේය.</p>
<p><a class='ref msdiv' id='msdiv137' href='#msdiv137'>Msdiv 137</a>“ඔහු වීරය, මට නොකිපුන මැනව. මහා ඍෂිය මට නොකිපුන මැනව. යශස් ඇත්තාවූ දෙව්ලෝවැස්සන්ට මා විසින් මහත්වූ වැඩක් කරණලදී එකල්හි ඔබ විසින් සියලු දෙව්ලොව අතිශයින් කම්පාකරණ ලද්දක් වීයයි කීය.</p>
<p><a class='ref msdiv' id='msdiv138' href='#msdiv138'>Msdiv 138</a>“තව්තිසා වැසි යම් දෙවි කෙනෙක් වෙද්ද, ඔව්හු සුවපත් වෙත්වා දෙව්ලෝ වැස්සන්ට අධිපති ශක්‍ර තෙමේද සුවපත්වේවා, සොඳුර, තීද සුවපත්වේව, කන්‍යාවෙනි, සුවසේ යවයි (තාපසතෙම කීය.)</p>
<p><a class='ref msdiv' id='msdiv139' href='#msdiv139'>Msdiv 139</a>“ඒ අලම්බුසා තොමෝ ඔහුගේ පාදයන් අල්වාගෙණ ඔහු පැදකුණුද කොට ඇඳිලිබැඳ එතනින් ඉවත්ව ගියේය.</p>
<p><a class='ref msdiv' id='msdiv140' href='#msdiv140'>Msdiv 140</a>“ස්වර්ණමයවූ පිරිවර සහිතවූ මත්තෙහි වසනලද ඇතිරිලි පනසක් ඇත්තාවූ දහසක් කොඳු පලස් අතුරන ලද්දාවූ ඇගේ යම්පර්‍ය්‍යංකයක්වීද ඒ දිව්‍යවූ පර්‍ය්‍යංකයටම නැග ඕ තොමෝ දෙවියන් වෙතට ගියේය.</p>
<p><a class='ref msdiv' id='msdiv141' href='#msdiv141'>Msdiv 141</a>“පහන් ආලෝකයක් මෙන්ද දුලියක් මෙන් ද බබලමින් එන්නාවූ ඇය දැක ප්‍රීතිමත්වූ සතුටු සිත් ඇති සක්දෙව් රජතෙම වරයක් දුන්නේය.</p>
<p><a class='ref msdiv' id='msdiv142' href='#msdiv142'>Msdiv 142</a>“සියලු භූතයන්ට අධිපතිවූ ශක්‍ර දිව්‍යරාජය, ඉදින් මට වරයක් දෙන්නෙහි නම් ඍෂීන් පෙළඹවීමට නොයන්නෙමි. ශක්‍රය, මම මේ වරය කැමැතිවෙමියි (අලම්බුසාව වර ඉල්වීයයි)” වදාළේය.</p>
<p class='endsutta'>අලම්බුසාජාතකං තතියං.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Kathrin Vimalañāṇī</span>.</p>
</footer>
</article>
</body>
</html>
