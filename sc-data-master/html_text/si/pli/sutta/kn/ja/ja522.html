<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='ja522' lang='si'>
<header>
<ul>
<li class='division'>ඛුද්දකනිකාය</li>
<li class='subdivision'>ජාතක</li>
<li>(දුතියො භාගො)</li>
<li>17. චත්තාළීස නිපාතය</li>
</ul>
<h1>522. සරභංග ජාතකය</h1>
</header>
<p><a class='ref msdiv' id='msdiv50' href='#msdiv50'>Msdiv 50</a>“අලංකාරයෙන් සැරසුනා වූ පැළඳි කුණ්ඩලාභරණ ඇත්තාවූ හඳනාලද මනා වස්ත්‍ර ඇත්තාවූ වෛදූර්‍ය්‍ය මැණික්වලින්ද මුතුවලින්ද සැරසූමිට ඇති කඩුවලින් යුක්තවූ රථෙශ්වරවූ ඔබ මෙහි සිටින්නහුය. ඒ ඔබ කවරහුද, මනුෂ්‍ය ලෝකයෙහි ඔබ කෙසේනම් හඳුනත්දැයි (අනුශිෂ්‍ය නම් තාපසතෙම ඇසූයේය.)</p>
<p><a class='ref msdiv' id='msdiv51' href='#msdiv51'>Msdiv 51</a>“මම අට්ඨක නම් වෙමි. මෙතෙම වනාහි භීමරථ නම් වේ. ප්‍රකටවූ මෙතෙම වනාහි කාලිංග රාජ නම්වේ. ස්වාමීනි, අපි මනාව සංයමවූ ඍෂීන් දැකීම පිණිස මෙහි පැමිණියෙමු. සරභංග ශාස්තෘවරයාගෙන් ප්‍රශ්න අසන්ට ආයෙමුයි (ඒ රජවරු කීහ.)</p>
<p><a class='ref msdiv' id='msdiv52' href='#msdiv52'>Msdiv 52</a>“අන්තරීක්ෂ නම්වූ අහසෙහි පසළොස්වක්හි අහස් මැදට පැමිණි චන්ද්‍රයා මෙන් සිටින්නෙහිය. මහත් ආනුභාව ඇති යක්ෂය, ඔබ විචාරමි. මනුෂ්‍ය ලෝකයෙහි ඔබ කෙසේ හඳුනත්දැයි (තාපසතෙම ඇසීය.)</p>
<p><a class='ref msdiv' id='msdiv53' href='#msdiv53'>Msdiv 53</a>“දෙවියන් අතර සුජම්පතීයයි යමෙකුට කියද්ද, මනුෂ්‍ය ලෝකයෙහි මඝවන්තුයයි ඔහුට කියත්. ඒ සක්දෙව් රජවූ මම මනා සංයම ඇත්තාවූ ඍෂින් දැකීම පිණිස අද මෙතනට පැමිණියේ වෙමියි ශක්‍රතෙම කීයේය.</p>
<p><a class='ref msdiv' id='msdiv54' href='#msdiv54'>Msdiv 54</a>“ස්වාමීනි, දුරසිට අප විසින් මහත් ආනුභාව ඇත්තාවූ ඍද්ධිගුණ වලින් යුක්තවූ ඍෂිවරු රැස්වූවාහුයයි අසන ලද්දාහ. ස්වාමීනි, මේ මනුෂ්‍ය ලෝකයෙහි මනුෂ්‍යයන් අතර ශ්‍රෙෂ්ඨවූ යම් තාපස කෙනෙක් වෙද්ද, ප්‍රසන්න සිත් ඇත්තෙම් ඒ තාපසවරුන් වඳිමියි (ශක්‍රතෙම කීයේය.)</p>
<p><a class='ref msdiv' id='msdiv55' href='#msdiv55'>Msdiv 55</a>“දහසක් නුවණැස් ඇති දිව්‍යරාජය, පැවිදිවූ බොහෝ කල් ඇති තාපසවරුන්ගේ ශරීරයෙන් පිටවූ ගන්ධය සුළඟින් හමායයි. එබැවින් මෙතැනින් ඉවත්වෙව, දිව්‍යරාජය, ඍෂීන් ගේ ගන්ධය, අපවිත්‍රවේයයි තාපසතෙම කීයේය.</p>
<p><a class='ref msdiv' id='msdiv56' href='#msdiv56'>Msdiv 56</a>“ස්වාමීනි, පැවිදිව බොහෝකල්වූ තාපස වරුන්ගේ කයින් ගිලිහුණු ගන්ධය සුලඟින් හමායේවා. මනා සුවඳ ඇත්තාවූ විසිතුරු මවක් මෙන්ද මල්මාලාවක් මෙන්ද අපි මේ ගන්ධය කැමැත්තෙමු. මේ ගන්ධයෙහි දෙවියෝ පිළිකුල් සංඥා ඇත්තෝ නොවෙත්යයි ශක්‍රතෙම කීයේය.</p>
<p><a class='ref msdiv' id='msdiv57' href='#msdiv57'>Msdiv 57</a>“පළමුව දානය දුන් බැවින් පුරින්දද නම්වූ භූතයන් අතර ජ්‍යෙෂ්ඨ බැවින් භූතපති නම්වූ පිරිවර සම්පත් ඇති හෙයින් යශස්සී නම්වූ දෙවියන්ට අධිපතිහෙයින් දේවානමින්ද නම්වූ පෙර ජාති වශයෙන් මඝ නම් ඇත්තාවූ සුජාතා නම් අසුර කන්‍යාවගේ ස්වාමි බැවින් සුජම්පතී නම්වූ දෙවියන්ගේ සිත් අලවන බැවින් දේවරාජ නම්වූ අසුර සමූහයා මඩින්නාවූ ඒ ශක්‍රතෙම ප්‍රශ්න අසන්ට අවකාශ බලාපොරොත්තු වෙමුයි</p>
<p><a class='ref msdiv' id='msdiv58' href='#msdiv58'>Msdiv 58</a>“මෙහි උන්නාවූ මේ පණ්ඩිතයන් අතුරෙන් කවරෙක් නම් රජවරු තුන්දෙනාගේද සක් දෙව් රජහුගේද සියුම්වූ ප්‍රශ්න අසනලද්දේ ප්‍රකාශ කරන්නේදැයි (අනුශිෂ්‍ය නම් තාපසතෙම ඇසීය.)</p>
<p><a class='ref msdiv' id='msdiv59' href='#msdiv59'>Msdiv 59</a>“යශ පිරිවර ඇත්තාවූ උපන් කාලයෙහි පටන් මෙවුන් දමින් වැළකුණාවූ රජහුගේ ආචාර්‍ය්‍ය පුරෝහිත බ්‍රාහ්මණයාගේ පුත්‍රවූ මනා හික්මුණු ස්වභාව ඇති ශරභංග නම් මේ යම් ඍෂීවරයෙක්වේද, හෙතෙම ඔවුන්ගේ ප්‍රශ්න විසඳන්නේයයි (ඍෂි සමූහයා කීයේය.)</p>
<p><a class='ref msdiv' id='msdiv60' href='#msdiv60'>Msdiv 60</a>“කොණ්ඩඤ්ඤ ගොත්‍ර ඇති ඍෂීන්වහන්ස, ප්‍රශ්න විසඳනු මැනව. යහපත් ස්වභාව ඇත්තාවූ ඍෂීහු ඔබට යාඥා කරත්. කොණ්ඩඤ්ඤතුමනි, මේ ප්‍රශ්න විසඳීමෙහිවූ බර නුවණින් වැඩසිටියහුට පැමිණෙයි යන යමක් වේද මෙතෙම මිනිසුන් අතර ස්වභාව ධර්මයවේයයි (අනුශිෂ්‍යතෙම කීයේය. )</p>
<p><a class='ref msdiv' id='msdiv61' href='#msdiv61'>Msdiv 61</a>“පින්වත්නි, කරණලද අවකාශ ඇත්තෝ යම්කිසි ප්‍රශ්නයක් සිතින් කැමතිවනලද නම් එය විචාරත්වා. මම වනාහි මෙලොවද තෙමේ නුවණින් දැන තොපට ඒ ඒ ප්‍රශ්නය කියන්නෙමියි (සරභංග තාපසතෙම කීයේය.</p>
<p><a class='ref msdiv' id='msdiv62' href='#msdiv62'>Msdiv 62</a>“ඉක්බිති අර්ථ දක්නාසුළුවූ පෙරටුව දන් දුන්හෙයින් පුරින්දදවූ මඝවන්තු නම් ශක්‍රතෙම යමක් සිතින් කැමතිවන ලද්දේවීද, ඒ පළමුවන ප්‍රශ්නය විචාළේය.</p>
<p><a class='ref msdiv' id='msdiv63' href='#msdiv63'>Msdiv 63</a>“කොණ්ඩඤ්ඤ ගොත්‍ර ඇත්තාවූ ඍෂින්වහන්ස, කුමක් විනාශකොට කිසිකලෙකත් ශොක නොකෙරේද, කවරක්හුගේ දුරුකිරීම ඍෂීහු වර්ණනා කෙරෙද්ද, මේ ලෝකයෙහි කවරක්හු කියනලද ඵරුෂවචනය ඉවසන්නේද, යන මේ කරුණු තුන මට කියවයි (ශක්‍රතෙම ප්‍රශ්න ඇසීය.)</p>
<p><a class='ref msdiv' id='msdiv64' href='#msdiv64'>Msdiv 64</a>“ක්‍රොධය නසා කිසිකලෙකත් ශොක නොකරයි. අකෘතඥභාවයයි කියනලද ගුණමකුබව දුරුකිරීම ඍෂිහු වර්ණනා කරත්. සියල්ලන්ගේම කියනලද ඵරුෂවචනය ඉවසන්නේය. මේ ඉවසීම උතුම්යයි සත්පුරුෂයෝ කියත් යයි කීයේය.</p>
<p><a class='ref msdiv' id='msdiv65' href='#msdiv65'>Msdiv 65</a>“කොණ්ඩඤ්ඤ තුමනි, සමානවූවහුගේද ඉතා ශ්‍රෙෂ්ඨවූවහුගේද, යන දෙදෙනාගේ වචනය ඉවසන්ට හැකි වේ. කෙසේ නම් හීනයාගේ වචනය ඉවසන්නේද, මෙ කාරණය මට කියව.</p>
<p><a class='ref msdiv' id='msdiv66' href='#msdiv66'>Msdiv 66</a>“භයින් වනාහි ශ්‍රෙෂ්ඨයාගේ වචනය ඉවසන්නේය. කරණොත්තරිය කරණය හේතුකොටගෙණ සමාණවූවහුගේ වචනය ඉවසන්නේය. මේ ලෝකයෙහි යමෙක්තෙම හීනයා ගේ වචනය ඉවසන්නේද, මේ ඉවසීම උතුම්යයි සත්පුරුෂයෝ කියත්යයි කීයේය.</p>
<p><a class='ref msdiv' id='msdiv67' href='#msdiv67'>Msdiv 67</a>“සතර ඉරියව්වෙන් වැසුනු ස්වභාව ඇත්තහු ශ්‍රෙෂ්ඨයයිද සමානයයිද නොහොත් හීනයයිද කෙසේ නම් දැනගන්නේද, ලාමක පුද්ගලයන්ගේ ස්වරූපයෙන් උතුම්ගුණ ඇති සත්පුරුෂයෝ හැසිරෙත්. එහෙයින්ම සියල්ලන්ගේ වචනය ඉවසන්නේයයි කීමු.</p>
<p><a class='ref msdiv' id='msdiv68' href='#msdiv68'>Msdiv 68</a>‘ඉවසීම ඇත්තාවූ සත්පුරුෂතෙම යම් අර්ථයක් ලබන්නේද, යුද කරන්නාවූ රජුන් සහිත මහත්වූද සේනාව මෙබඳු අර්ථයක් නොලබන්නේය. ඉවසීමේ බලයෙන් වෛරයෝ සන්සිඳෙත්යයි කීයේය.</p>
<p><a class='ref msdiv' id='msdiv69' href='#msdiv69'>Msdiv 69</a>“නුඹවහන්සේගේ සුභාෂිතය අනුමෝදන්ව අන් ප්‍රශ්නයක් ඔබ විචාරමි. එබැවින් එය කියනු මැනව, දණ්ඩකී නම් රජද, නාලිකීර නම් රජද, අර්ජුන නම් රජද කලාබුනම් රජද යන මොව්හු යම්සේ වූවාහුද, ඍෂීන්ට වෙහෙස කළාවූ ඔව්හු කොතැනක උපන්නාහුද, අතිශයින් කරණලද පාපකර්ම ඇත්තාවූ ඔවුන්ගේ පරලොව ගමන කියනු මැනවයි ශක්‍රයා කීයේය.</p>
<p><a class='ref msdiv' id='msdiv70' href='#msdiv70'>Msdiv 70</a>“දණ්ඩකී නම් රජතෙම කිසවච්ඡ නම් තාපසයාට අවමන්කොට පිරිවර ජනයා සහිතව රට සහිතව සිඳිනලද මුල් ඇත්තේ හුණුඅළු නරකයෙහි පැසේ. ඔහුගේ ශරීරයෙහි ගිණිඅඟුරු වැටෙත්.</p>
<p><a class='ref msdiv' id='msdiv71' href='#msdiv71'>Msdiv 71</a>“යමෙක්තෙම සමිතපාපීවූ දූෂ්‍ය නොකළයුතුවූ බණ කියන්නාවූ සංයම ඇත්තාවූ තාපස ප්‍රව්‍රජිතයන් වෙහෙසුයේද, ඒ නාලිකීර රජහු පරලොව ශුනඛයෝ එක්ව සලමින් කඩකඩා කත්.</p>
<p><a class='ref msdiv' id='msdiv72' href='#msdiv72'>Msdiv 72</a>“තවද අර්ජුන නම් රජතෙම ඉවසීම ඇති බොහෝ කල් රක්නාලද බඹසර ඇති ගෞතම ගෝත්‍රයෙහිවූ අංගීරස නම් වූ තාපසයන්ට හිංසාකොට සත්තිශූල නම් නරකයෙහි හිස් යටිකුරුව උඩුකුරුවූ පා ඇත්තේ වැටුනේ වෙයි.</p>
<p><a class='ref msdiv' id='msdiv73' href='#msdiv73'>Msdiv 73</a>“යම් රජෙක් ක්ෂාන්තිය කියන්නාවූ සමිතපාපීවූ දූෂ්‍යනොකටයුතුවූ තාපසයා කඩ කඩ වශයෙන් සින්දේද, කළාබු නම් ඒ රජතෙම භයානකවූ කටුකවූ මහත් දුක් ඇත්තාවූ අවීචියෙහි ඉපිද පැසේ.</p>
<p><a class='ref msdiv' id='msdiv74' href='#msdiv74'>Msdiv 74</a>“ශක්‍ර දිව්‍ය රාජය, නුවණ ඇත්තේ මේ නරකයන්ද මෙයින් අන්‍යවූ ඉතා ලාමකවූ නරකයන්ද අසා දැන මෙහි මහණ බමුණන් කෙරෙහි දැහැමින් හැසිරෙන්නේය. මෙසේ කරන්නාවූ පුද්ගලතෙම දෙව්ලොවට පැමිණෙන්නේයයි ප්‍රකාශ කෙළේය.</p>
<p><a class='ref msdiv' id='msdiv75' href='#msdiv75'>Msdiv 75</a>“තාපසයන් වහන්ස, නුඹවහන්සේගේ සුභාෂිතය අනුමෝදන්ව අනික් ප්‍රශ්නයක් ඔබ විචාරමි. එබැවින් එය කියනු මැනව, කෙබඳුවූවහු සිල්වත්යයි කියද්ද, කෙබඳු වූවහු ප්‍රඥාවන්තයායයි කියද්ද. කෙබඳුවූවහු සත්පුරුෂයායයි කියද්ද, කෙබඳු පුද්ගලයෙකු සම්පත්ති තොමෝ අත් නොහරීදැයි (ශක්‍රයා ඇසූයේය.)</p>
<p><a class='ref msdiv' id='msdiv76' href='#msdiv76'>Msdiv 76</a>“මේ ලෝකයෙහි යමෙක් කයින්ද වචනයෙන්ද සිතින්ද සංයමවූයේ කිසි පාපයක් නොකෙරේද, තමා හේතුකොටගෙණද බොරුවක් නොකියාද, එබඳුවූවහු සිල්වතායයි කියත්</p>
<p><a class='ref msdiv' id='msdiv77' href='#msdiv77'>Msdiv 77</a>“ගැඹුරුවූ ප්‍රශ්නය සිතින් සිතමින් යමෙක් අතිශයින් අවැඩදායකවූ රෞද්‍රවූ කර්මය නොකෙරේද, සුදුසු කාලයට පැමිණියාවූ අර්ථපදය හෙවත් දානාදීවූ යහපත් කටයුත්ත නොපිරිහෙළාද, එබඳුවූවහු ප්‍රඥාවන්තයායයි කියත්.</p>
<p><a class='ref msdiv' id='msdiv78' href='#msdiv78'>Msdiv 78</a>“යම් ප්‍රාඥයෙක්තෙම කළගුණ දන්නේ කෘතොපකාර කරන්නේ කළණ මිතුරුවූයේ දෘඪභක්ති ඇත්තේ වේද, දුකට පැමිණියාවූ තම යහළුවාගේ කටයුත්ත සකස් කොට කෙරේද, එබඳු පුද්ගලයා සත්පුරුෂයායයි කියත්,</p>
<p><a class='ref msdiv' id='msdiv79' href='#msdiv79'>Msdiv 79</a>“මේ සියලු ගුණවලින් යුක්තවූ ශ්‍රද්ධා ඇත්තාවූ මෘදු වචන ඇත්තාවූ ශීලාදී සංවිභාගයන්හි ඇළුනාවූ යාචකයන්ගේ වචන දන්නාවූ යමෙක් වේද, සතර සංග්‍රහවස්තුවෙන් සංග්‍රහකරන්නාවූ මිහිරි වචන ඇත්තාවූ සිළුටු වචන ඇත්තාවූ එබඳු පුද්ගලයා සම්පත්තිතොමෝ අත් නොහරී යයි කීයේය.</p>
<p><a class='ref msdiv' id='msdiv80' href='#msdiv80'>Msdiv 80</a>“තාපසයන් වහන්ස, ඔබ වහන්සේගේ සුභාෂිතය අනුමෝදන්ව අන් ප්‍රශ්නයක් ඔබ විචාරමි. එබැවින් එය කියනු මැනව, ශීලයද සම්පත්තියද සත්පුරුෂ ධර්මයද ප්‍රඥාවද යන මොවුන්ගෙන් කවර ධර්මයක් ඉතා ශ්‍රෙෂ්ඨයයි කියද්දැයි ශක්‍රතෙම ඇසුයේය.</p>
<p><a class='ref msdiv' id='msdiv81' href='#msdiv81'>Msdiv 81</a>“ශක්‍රය, මොවුන් අතුරෙන් ප්‍රඥාවම තාරකාවන්ට චන්ද්‍රයාමෙන් ශ්‍රෙෂ්ඨයයි බුද්ධාදීහු කියත්, ශීලයද, සම්පත්තියද සත්පුරුෂ ධර්මයද යන මොහු ප්‍රඥා ඇත්තහුට අනුව යන්නාහුවෙත්යයි කීයේය.</p>
<p><a class='ref msdiv' id='msdiv82' href='#msdiv82'>Msdiv 82</a>“තාපසයන් වහන්ස, ඔබවහන්සේගේ සුභාෂිතය අනුමෝදන්ව අන් ප්‍රශ්නයක් ඔබ විචාරමි. එබැවින් එය කියනු මැනව, කෙසේ කරන්නේ කිනම් කර්මයක් කරන්නේ කිමෙක හැසිරෙන්නේ කවරෙකු සේවනය කරන්නේ මේ ලෝකයෙහි ප්‍රඥාව ලබාද, දැන් ප්‍රඥාව ලැබීමට මාර්ගය කියනු මැනව, කෙසේ කරන්නාවූ මනුෂ්‍යතෙම ප්‍රඥාව ඇත්තේ වේදැයි ඇසුයේය.</p>
<p><a class='ref msdiv' id='msdiv83' href='#msdiv83'>Msdiv 83</a>“යමෙක් දක්ෂවූ බහුශ්‍රැතවූ නුවණින් වැඩිසිටියවුන් සේවනය කරන්නේද, ඉගෙණ ගන්නේ ප්‍රශ්න විචාරන්නෙක් වන්නේද, මනාව කියනලද වචනයන් සකස්කොට අසන්නේද, මෙසේ කරන්නාවූ මනුෂ්‍යතෙම ප්‍රඥාව ඇත්තෙක් වේ.</p>
<p><a class='ref msdiv' id='msdiv84' href='#msdiv84'>Msdiv 84</a>“ඒ ප්‍රඥාව ඇති තැනැත්තේ කාමසම්පත් අනිත්‍ය වශයෙන්ද දුක්වශයෙන්ද රෝගවශයෙන්ද බලයි. මෙසේ නුවණින් දක්නේ මහත් භය ඇත්තාවූ දුක් ඇත්තාවූ කාමයන්හි ආලය දුරු කරයි.</p>
<p><a class='ref msdiv' id='msdiv85' href='#msdiv85'>Msdiv 85</a>“ශක්‍රය පහවූ රාග ඇති ඒ පුද්ගලතෙම ද්වෙෂය දුරුකොට සියලු සත්වයන් කෙරෙහි දඬුබහා තබා අප්‍රමානවූ මෛත්‍රී සිතවඩන්නේය. හෙතෙම මෛත්‍රී ධ්‍යානය උපදවා නින්දා නොලබන ලද්දේ හෙවත් නොපිරිහුණු ධ්‍යාන ඇත්තේ බඹලොව උපදීයයි කීයේය.</p>
<p><a class='ref msdiv' id='msdiv86' href='#msdiv86'>Msdiv 86</a>“අට්ඨක නම් රජ ඔබගේද භීමරථ රජහුගේද ප්‍රසිද්ධවූ කළිඟු රජහුගේද මෙහි පැමිණීම මහත් සමෘද්ධි ඇත්තක්වූයේය. ඔබ සියල්ලන්ගේම කාම රාගයතෙම තදංග වශයෙන් ප්‍රහිණවූයේයයි තාපසතෙම කීයේය.</p>
<p><a class='ref msdiv' id='msdiv87' href='#msdiv87'>Msdiv 87</a>“පරසිත් දක්නා තාපසයන් වහන්ස, මෙය එසේ මැයි අප සියල්ලන්ගේ කාමරාගය තදංග වශයෙන් ප්‍රහීණ විය. අපට අනුග්‍රහ පිණිස අවකාශ කරනු මැනව, ඔබ වහන්සේගේ නිෂ්පත්තිය යම්සේද, එබඳුවූ නිෂ්පත්තියට අපි පැමිණෙන්නෙමුයි රජවරු කීවාහුය.</p>
<p><a class='ref msdiv' id='msdiv88' href='#msdiv88'>Msdiv 88</a>“මහරජුනි, එසේ තොපගේ කාමරාගය ප්‍රහීණ වූයේද, එබැවින් තොපට අනුග්‍රහ පිණිස අවකාශ කරමි. මහත්වූ ධ්‍යාන ප්‍රීතියෙන් කය පිනවව්. මාගේ නිෂ්පත්තිය යම්සේද එබඳු නිෂ්පත්තියට පැමිණෙව්යයි තාපසතෙම කීයේය.</p>
<p><a class='ref msdiv' id='msdiv89' href='#msdiv89'>Msdiv 89</a>“මහත් ප්‍රඥා ඇති තාපසයන් වහන්ස, යම් යම් දෙයක් නුඹවහන්සේ කියන්නෙහි නම් නුඹ වහන්සේගේ ඒ සියලු අනුශාසනය කරන්නෙමුයි මහත්වූ ධ්‍යාන ප්‍රීතියෙන් කය පිනවමු. නුඹවහන්සේගේ නිෂ්පත්තිය යම්සේද එබඳු නිෂ්පත්තියට අපි පැමිණෙන්නෙමුයි රජවරු කීහ.</p>
<p><a class='ref msdiv' id='msdiv90' href='#msdiv90'>Msdiv 90</a>“පින්වත්නි, කිසවච්ඡ තාපසයන්ගේ යම් ආදාහණ පූජාවක් කරණ ලදී. යහපත් ස්වභාව ඇති ඍෂීහු මත තමන් වසන තැන්වලට යෙත්වා, හැමකල්හි එකඟ සිත් ඇත්තාහු ධ්‍යානයෙහි ඇලී වාසය කරව්. මේ ධ්‍යානයෙහි ඇලීම නම් ප්‍රව්‍රජිතයාහට උතුම්වේයයි සරභංග තාපස තෙම කීයේය.)</p>
<p><a class='ref msdiv' id='msdiv91' href='#msdiv91'>Msdiv 91</a>“පණ්ඩිතවූ ඍෂිහු විසින් මනාකොට කියනලද උත්තමාර්ථයන් ගෙන් යුක්තවූ ගාථාවන් අසා සතුටුවූ යශ පිරිවර ඇත්තාවූ ඒ දෙවියෝ අනුමෝදන් වෙමින් දෙව් ලොවට ගියාහුය.</p>
<p><a class='ref msdiv' id='msdiv92' href='#msdiv92'>Msdiv 92</a>“පණ්ඩිතවූ සරභංග ඍෂීහු විසින් උතුම් අර්ථයන් ගෙන් යුක්තවූ පිරිසිදු ව්‍යඤ්ජන ඇත්තාවූ මේ ගාථාවෝ මනාකොට කියන ලද්දාහ. යම් කිසිවෙක් මේ ගාථාවන් අර්ථවත් කොට හෙවත් මෙනෙහිකොට අසන්නේද, හෙතෙම පූර්වාපරධ්‍යාන විශෙෂය හෙවත් පූර්වාපර මාර්ග විශෙෂය ලබන්නේය. පූර්වාපර මාර්ග විශෙෂය ලබා මාරයා නොදැකීමට යන්නේයයි වදාළේය.</p>
<p><a class='ref msdiv' id='msdiv93' href='#msdiv93'>Msdiv 93</a>“එකල්හි සාලිස්සර නම් තවුස්තෙම දැන් ශාරීපුත්‍ර ස්ථවිර වූයේය. මෙණ්ඩිස්ස නම් තවුස්තෙම කාශ්‍යප ස්ථවිර වූයේය. පබ්බත නම් තවුස්තෙමේද අනුරුද්ධ ස්ථවිර වූයේය. දෙවලනම් තවුස් තෙමේද කච්චායන ස්ථවිර වූයේය.</p>
<p><a class='ref msdiv' id='msdiv94' href='#msdiv94'>Msdiv 94</a>“අනුසිස්ස නම් තවුස් තෙමේද ආනන්ද ස්ථවිර වූයේය. කිසවච්ඡ නම් තවුස් තෙමේද කෝලිත නම් වූයේය. නාරද නම් තවුස් තෙමේ මන්තානි පුත්‍රවූ පුණ්ණ නම් ස්ථවිර වූයේය. සෙසු පිරිස බුදුපිරිසවිය. සරභංග නම් බෝධිසත්ව තෙමේ දැන් බුදුවූ මම වෙමියි. ජාතකය මෙසේ දරාගනිව් යයි” වදාළේය.</p>
<p class='endsutta'>සරභඞ්ගජාතකං දුතියං.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Kathrin Vimalañāṇī</span>.</p>
</footer>
</article>
</body>
</html>
