<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='ja491' lang='si'>
<header>
<ul>
<li class='division'>ඛුද්දකනිකාය</li>
<li class='subdivision'>ජාතක</li>
<li>(පඨමො භාගො)</li>
<li>14. පකිණ්ණක නිපාතය</li>
</ul>
<h1>491. මහා මෝර ජාතකය</h1>
</header>
<p><a class='ref msdiv' id='msdiv143' href='#msdiv143'>Msdiv 143</a>“යහළුව, ඉඳින් නුඹ විසින් මා වස්තුව හේතුකොට ගන්නා ලද්දේ නම් මා නොමරාවා. ජීවග්‍රහයෙන් ගෙණ මා රජුගේ සමීපයටද ගෙණ යව. එකල්හි බොහෝවූ වස්තුව ලබන්නෙහියයි හඟිමි.</p>
<p><a class='ref msdiv' id='msdiv144' href='#msdiv144'>Msdiv 144</a>“පින්වත් මයුර රාජය, දැන් මා විසින් මේ හීයතෙම ඔබ නැසීමට දුන්නෙහි තබන ලද්දේ නොවෙමි. ඔබගේ මලපුඩුවද මම සිඳලන්නෙමි. මයුර රාජතෙමේ සැපසේ යේවා.</p>
<p><a class='ref msdiv' id='msdiv145' href='#msdiv145'>Msdiv 145</a>“පින්වත, යම් හේතුවකින් සත්වසක් මුළුල්ලෙහි රෑදාවල් සාපිපාස උසුලමින් මා ලුහුබැඳ ගියේද, එසේ ඇති කල්හි කුමකට මල පුඩුවෙහි බැඳුනාවූ මා බැම්මෙන් මුදන්ට කැමතිවෙහිද,</p>
<p><a class='ref msdiv' id='msdiv146' href='#msdiv146'>Msdiv 146</a>“යහළුව, අද නුඹ ප්‍රාණඝාතයෙන් වැළකුනේවෙහිද නුඹ විසින් සියලු සතුන් කෙරෙහි අභය දෙනලදද, යම් හෙයකින් මළපුඩුවෙහි බැඳුනාවූ මා බැම්මෙන් මුදන්ට කැමති වන්නෙහිද, එහෙයිනි.</p>
<p><a class='ref msdiv' id='msdiv147' href='#msdiv147'>Msdiv 147</a>“පින්වත් මයුර රාජය, යමෙක් ප්‍රාණඝාතයෙන් වළකින්නේද, සියලු සතුන්ට අභයදානය දේද, හෙතෙම මෙයින් චුතවූයේ කිනම් සුවයක් ලබාද, මේ කාරණය විචාරමි. එය මට කියනු මැනවයි ඇසීය.</p>
<p><a class='ref msdiv' id='msdiv148' href='#msdiv148'>Msdiv 148</a>“යහළුව, යමෙක් ප්‍රාණඝාතයෙන් වළකින්නේද, සියලු සතුන්ට අභයදානය දෙන්නේද, හෙතෙම මේ ආත්මයෙහිම ප්‍රශංසා ලබයි. ශරීරයාගේ භෙදයෙන් පසු ස්වර්ග ලෝකයටද පැමිණේයයි කියමි.</p>
<p><a class='ref msdiv' id='msdiv149' href='#msdiv149'>Msdiv 149</a>“ඇතැම් මහණ බමුණෝ දෙවියෝ නැත්තාහයි කියත්. මේලොවම ජීවිතෙන්ද්‍රිය විනාශයට පැමිණේයයිද එසේම සුකෘත දුෂ්කෘතයන්ගේ විපාක නැතැයිද, දානය අඥානයන් විසින් පණවන ලද්දක්යයිද කියත්. ඒ රහතුන්ගේ වචනය අදහමින් ඒ හේතුවෙන් මේ ලිහිණින් මරා ජීවත්වෙමියි කීයේය.</p>
<p><a class='ref msdiv' id='msdiv150' href='#msdiv150'>Msdiv 150</a>“මනා දැකුම් ඇත්තාවූ සඳද හිරුද යන දෙදෙන අහසෙහි බබලමින් ගමන් කෙරෙත්. ඔව්හු මෙලොවට අයත්ද, නොහොත් පරලොවට අයත්ද, මිනිස්ලොව ඒ මහණ බමුණෝ කෙසේ නම් කියත්දැයි ඇසීය.</p>
<p><a class='ref msdiv' id='msdiv151' href='#msdiv151'>Msdiv 151</a>“මනා දර්ශන ඇත්තාවූ චන්ද්‍රයාද සූර්‍ය්‍යයාද යන දෙදෙනා අහසෙහි බබළමින් ගමන් කරත්. ඔව්හු පරලොවට අයත්ය. මෙලොවට අයත් නොවෙත්. මනුෂ්‍ය ලෝකයෙහි ඔව්හු දෙවියෝයයි කියත්.</p>
<p><a class='ref msdiv' id='msdiv152' href='#msdiv152'>Msdiv 152</a>“යම් කෙනෙක් කර්මය නොකියද්ද, එසේම සුකෘත දුෂ්කෘතයන්ගේ විපාකය නොකියද්ද, යමෙකුත් දානය අඥානයන් විසින් පණවන ලද්දක් කියයිද, අහේතුකවූ ලාමක වාද ඇත්තාවූ ඒ මහණ බමුණෝ මේ කරුණෙහිදීම නැසුනාහු වෙත්.</p>
<p><a class='ref msdiv' id='msdiv153' href='#msdiv153'>Msdiv 153</a>“මයුර රාජය, ඒකාන්තයෙන් ඔබගේ මේ වචනය සත්‍යය කෙසේ නම් දානය විපාක නැතැයි කියන්නේද, එසේම සුකෘත දුෂ්කෘතයන්ගේ ඵලයද අඥානයන් විසින් පනවන ලද්දක් නම් කෙසේ වන්නේද,</p>
<p><a class='ref msdiv' id='msdiv154' href='#msdiv154'>Msdiv 154</a>“මයුර රාජය, කෙසේ කරන්නේ කවර දෙයක් කරන්නේ කුමක හැසිරෙන්නේ කුමක් සේවනය කරන්නේ කිනම් තපස් ගුණයක් කරණකොටගෙණ යම්සේ මම නරකයෙහි නොවැටෙම්ද, මේ කාරණය මට කියව්.</p>
<p><a class='ref msdiv' id='msdiv155' href='#msdiv155'>Msdiv 155</a>“යහළුව, මේ ලෝකයෙහි යම්කිසි ශ්‍රමණකෙනෙක් ඇද්ද, කාශාය වස්ත්‍ර දරන්නාවූ අනගාරිකවූ නොකල්හි හැසිරීමෙන් වැළකුණාවූ ඒ සත්පුරුෂවූ පසේ බුදුවරයෝ වනාහි උදෑසනම සුදුසු කල්හි පිඬු පිණිස හැසිරෙත්.</p>
<p><a class='ref msdiv' id='msdiv156' href='#msdiv156'>Msdiv 156</a>“එහි සුදුසු කල්හි උන්වහන්සේලා කරා එළඹ තොපගේ සිතට යමක් කැමතිවන්නේද එය අසව. උන්වහන්සේලා තොපට මෙලොව සම්බන්ධවූද පරලොව සම්බන්ධවූද අර්ථය දන්නා පරිද්දෙන් ප්‍රකාශ කරත්.</p>
<p><a class='ref msdiv' id='msdiv157' href='#msdiv157'>Msdiv 157</a>“සර්පයෙක් තෙම පැරණිවූ දිරුවාවූ සැවය මෙන්ද නිල්වන්වූ වෘක්ෂයතෙම පඬුවන්වූ පත්‍රය මෙන්ද මාගේ මේ රෞද්‍රභාවය ප්‍රහීණවිය. මම දැන් මේ රෞද්‍රභාවය දුරුකරමි.</p>
<p><a class='ref msdiv' id='msdiv158' href='#msdiv158'>Msdiv 158</a>“මා විසින් සිය ගෘහයෙහි බඳනා ලද නොයෙක් සිය ගණන් යම් මේ පක්ෂීහු ඇද්ද. ඔවුන්ටද මම අද ජීවිතය දෙමි. මම මොක්ෂයටද පැමිණියෙමි. ඒ සත්‍යයෙන් ඒ සියලුම පක්ෂීහු ස්වකීය නිවාසස්ථානයට පැමිණෙත්වායි (සත්‍යක්‍රියා කෙළේය.)</p>
<p><a class='ref msdiv' id='msdiv159' href='#msdiv159'>Msdiv 159</a>“යශස් ඇත්තාවූ මයුර රාජයා බැඳගන්ට මළ පුඩු ගත් අත් ඇති වැද්දෙක් වනයෙහි හැසුරුනේය. ඒ වැද්දා යශස් ඇත්තාවූ මයුර රාජයා බැඳ යම්සේ මම දුකින් මිදුනේද, එසේම දුකින් මිදුනේයයි වදාළේය.”</p>
<p class='endsutta'>මහාමොරජාතකං අට්ඨමං.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Kathrin Vimalañāṇī</span>.</p>
</footer>
</article>
</body>
</html>
