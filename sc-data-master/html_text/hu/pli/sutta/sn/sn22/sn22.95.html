<!DOCTYPE html>
<html>
<head>
<meta charset='UTF-8'>
<meta name='author' content='Fodor Tibor'>
<title></title>
</head>
<body>
<article id='sn22.95' lang='hu'>
<header>
<ul>
<li class='division'>A Témák Szerinti Gyűjtemény</li>
<li lang='pli' translate='no'>Pheṇa-piṇḍūpama Sutta</li>
</ul>
<h1>22.95. Habcsomó</h1>
</header>
<p>Egy alkalommal a Magasztos a joddzsha nép tagjai közt időzött, a Gangesz folyó partján. Így szólította meg ott a Magasztos a szerzeteseket:</p>
<p>—Szerzetesek képzeljétek el, hogy ezen a Gangesz folyón egy nagy habcsomó úszik. Egy éles látású ember megszemlélné, mérlegelné, és gondosan tanulmányozná azt, és úgy mutatkozna számára, hogy üres—lényeg, szubsztancia nélküli. Mivel milyen szubsztancia is lehetne egy habcsomóban?</p>
<p>Így szintén, szerzetesek, akármilyen <i>rúpa</i> legyen is, múltbeli, jövőbeli, vagy jelen, belső vagy külső, durva vagy finom, alsóbb- vagy felsőbbrendű, távoli vagy közeli: egy szerzetes megszemléli, mérlegeli, és gondosan tanulmányozza, és úgy mutatkozna számára, hogy üres—lényeg, szubsztancia nélküli. Hiszen milyen szubsztancia is lehetne a <i>rúpá</i>ban?</p>
<p>Képzeljétek el, szerzetesek, hogy ősszel amikor esik az eső, és nagy esőcseppek hullnak, vízbuborék keletkezik és pukkan el a víz felszínén. Egy éles látású ember megszemlélné, mérlegelné, és gondosan tanulmányozná, és úgy mutatkozna számára, hogy üres—lényeg, szubsztancia nélküli. Mivel milyen szubsztancia is lehetne egy vízbuborékban?</p>
<p>Így szintén, szerzetesek, akármilyen <i>védaná</i> legyen is, múltbeli, jövőbeli, vagy jelen, belső vagy külső, durva vagy finom, alsóbb- vagy felsőbbrendű, távoli vagy közeli: egy szerzetes megszemléli, mérlegeli, és gondosan tanulmányozza, és úgy mutatkozna számára, hogy üres—lényeg, szubsztancia nélküli.. Hiszen milyen szubsztancia is lehetne a <i>védaná</i>ban?</p>
<p>Képzeljétek el , szerzetesek, hogy a forró évszak utolsó hónapjában, a verőfényben imbolygó délibáb tűnik elő. Egy éles látású ember megszemlélné, mérlegelné, és gondosan tanulmányozná, és úgy mutatkozna számára, hogy üres—lényeg, szubsztancia nélküli. Mivel milyen szubsztancia is lehetne egy délibábban?</p>
<p>Így szintén, szerzetesek, akármilyen <i>szannyá</i> legyen is, múltbeli, jövőbeli, vagy jelen, belső vagy külső, durva vagy finom, alsóbb- vagy felsőbbrendű, távoli vagy közeli: egy szerzetes megszemléli, mérlegeli, és gondosan tanulmányozza, és úgy mutatkozna számára, hogy üres—lényeg, szubsztancia nélküli. Hiszen milyen szubsztancia is lehetne a <i>szannyá</i>ban?</p>
<p>Képzeljétek el, szerzetesek, hogy egy ember, akinek keményfára van szüksége, keményfát keresve, keményfát kutatva vándorol, éles fejszét fogna és az erdőbe menne. Ott látná egy nagy banánfa egyenes, friss, elágazás nélküli törzsét. Gyökerénél kivágná, levágná a koronát, és bontaná ki a háncsot. Amint bontja ki, még csak puhafát sem talál, nem szólva a keményfáról. Egy éles látású ember megszemlélné, mérlegelné, és gondosan tanulmányozná, és úgy mutatkozna számára, hogy üres—lényeg, szubsztancia nélküli. Mivel milyen szubsztancia is lehetne egy banánfa törzsében?</p>
<p>Így szintén, szerzetesek, akármilyen <i>szankhárá</i>k legyenek is, múltbeliek, jövőbeliek, vagy jelenbeliek, belsők vagy külsők, durvák vagy finomak, alsóbb- vagy felsőbbrendűek, távoliak vagy közeliek: egy szerzetes megszemléli, mérlegeli, és gondosan tanulmányozza azokat, és úgy mutatkoznának számára, hogy üresek—lényeg, szubsztancia nélküliek. Hiszen milyen szubsztancia is lehetne a <i>szankhárák</i>ban?</p>
<p>Képzeljétek el, szerzetesek, hogy egy varázsló vagy varázslóinas egy bűvös szemfényvesztést mutatna be egy útkereszteződésnél. Egy éles látású ember megszemlélné, mérlegelné, és gondosan tanulmányozná, és úgy mutatkozna számára, hogy üres—lényeg, szubsztancia nélküli. Mivel milyen szubsztancia is lehetne egy bűvös szemfényvesztésben?</p>
<p>Így szintén, szerzetesek, akármilyen <i>vinnyána</i> legyen is, múltbeli, jövőbeli, vagy jelen, belső vagy külső, durva vagy finom, alsóbb- vagy felsőbbrendű, távoli vagy közeli: egy szerzetes megszemléli, mérlegeli, és gondosan tanulmányozza, és úgy mutatkozna számára, hogy üres—lényeg, szubsztancia nélküli. Hiszen milyen szubsztancia is lehetne a <i>vinnyáná</i>ban?</p>
<p>Így látva, szerzetesek, a tanításban részesült törekvő átéli az lemondást a <i>rúpá</i>ról, az lemondást a <i>védaná</i>ról, a lemondást a <i>szannyá</i>ról, a lemondást a <i>szankhárá</i>król, a lemondást a <i>vinnyáná</i>ról. Átélve a lemondást, szenvedélytől mentessé válik. A szenvedélytől mentesség [elméjét] megszabadítja. Amikor az megszabadult, elérkezik a tudás: ‘Megszabadult.’. Megérti: ’A születés megsemmisült, a szent élet megvalósult, amit meg kellet tenni, meg lett téve, nincs más hátra e létállapot számára.</p>
<p>Ez az, amit a Magasztos mondott. Így szólván a Szerencsés, a Tanító tovább ezt mondta:</p>
<blockquote class='gatha'>
<p>A <i>rúpa</i> olyan mint egy habcsomó,<br>
A <i>védaná</i> mint a vízbuborék,<br>
A <i>szannyá</i> mint a délibáb,<br>
A <i>szankhárá</i>k mint a banánfa törzse,</p>
<p>És a <i>vinnyána</i> mint az illúzió,<br>
Így magyarázta el a Nap rokona.</p>
<p>Akárhogyan is mérlegeljük<br>
És gondosan tanulmányozzuk<br>
Mégiscsak üresnek találjuk<br>
Ha gondosan megszemléljük.</p>
<p>Erre a testre utalva<br>
Tanította a Kiterjedt Bölcsességű<br>
Hogy elhagyva a három dolgot<br>
Erre a rúpára elvetéssel tekintünk.</p>
<p>Amikor az életerő, a hő, és a tudatosság<br>
Eltávozik ebből a fizikai testből,<br>
Kivetve fekszik az ott:<br>
Mások táplálékaként, akarat nélkül.</p>
<p>Ilyen ez a folytonosság,<br>
Ez az illúzió, bolondok rászedője.<br>
Azt tanítják róla, gyilkos;<br>
Nem találni itt szubsztanciát.</p>
<p>A szerzetes, aki eréllyel emelkedett ki,<br>
A <i>khandhá</i>kra így kell, hogy nézzen,<br>
Akár nappal, akár éjjel,</p>
</blockquote>
<p>Megértve, örökké éberen.</p>
<blockquote class='gatha'>
<p>Minden béklyót le kell vetnie<br>
És menedéket vennie magának;<br>
Így haladjon, lángban álló fővel,<br>
A nem mulandó állapotot áhítva.</p>
</blockquote>
<footer>
<p>Így készült:<br>
Fordította: <span class='author'>Fodor Tibor</span><br>
Forrás: SN 22.95, <a href='http://www.wisdompubs.org/Pages/display.lasso?-KeyValue=32810&amp;-Token.Action=&amp;image=1'>Bhikkhu Bodhi</a>, angol<br>
Szerzői jogok: Fodor Tibor, <span class='publication-date'>2009</span><br>
Felhasználás feltételei: <a href='http://creativecommons.org/licenses/by-nc-sa/2.5/hu/'>CC-BY-NC-SA</a><br>
Frissítve: September 20, 2011, at 08:38 AM</p>
<p>Váljon minden lény javára.</p>
<p>Ez a Mű a <a href='http://creativecommons.org/licenses/by-nc-sa/2.5/hu/' rel='license'>Creative Commons</a> Nevezd meg! - Ne add el! - Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Fordította: Nyitrai Gábor (<a href='http://a-buddha-ujja.hu/Info/Nyitrai-Gabor'>info</a>)</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
