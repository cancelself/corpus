<!DOCTYPE html>
<html>
<head>
<meta charset='UTF-8'>
<meta name='author' content='Csornai Katalin'>
<title></title>
</head>
<body>
<article id='sn22.60' lang='hu'>
<header>
<ul>
<li class='division'>A Témák Szerinti Gyűjtemény</li>
<li lang='pli' translate='no'>Mahāli Sutta</li>
</ul>
<h1>22.60. Maháliról</h1>
</header>
<p>Így hallottam. A Magasztos éppen Vészáliban időzött, a Nagy Erdő-béli <i>vihárában</i> . Ez idő tájt igen sok kószalai és a magadhai bráhmin tartózkodott Vészáliban különböző megbízatások ügyében. S íme, hallják, amint ezt beszélik:</p>
<p>„A remete Gótama, a Sákják fia, ki a Sákják nemzetségét elhagyta volt, Vészáliban, a Nagy Erdő <i>vihárájában</i> tartózkodik. S eme Magasztos Úrról ily jó dolgokat mondanak: »Eme Magasztos Úr <i>arhat</i>, tökéletesen megvilágosodott <i>buddha</i>, tökéletes a tudásban és tökéletes a tettekben, boldogulást hozó, világok ismerője, az emberek megzabolázásának tökéletes mestere, isteni és emberi lények tanítója, <i>buddha</i>, bölcsességgel áldott.«. Saját tapasztalása által megszerzett tudása révén hirdeti, milyen is eme istenekkel, <i>márákkal</i>, <i>brahmákkal</i> teli világ, eme remetékkel, bráhminokkal, hercegeikkel és népeikkel teli világ. Olyan <i>dhammát</i> tanít, mely mind szellemét, mind tanait tekintve jó a keletkezésében jó a folyamában és jó az elmúlásában, s feltárja a teljesen tökéletes, alaposan megtisztult, szent élet mibenlétét. Jó bizony, valóban jó ilyen szent színe elé járulni.”</p>
<p>Elmentek hát a kószalai és a magadhai bráhmin küldöttek a Nagy Erdőbe, a <i>vihárába.</i> Akkoriban a tiszteletreméltó Nágita volt a Magasztos kísérője. Odamentek tehát a tiszteletreméltó Nágitához s mondták:</p>
<p>—Tiszteletreméltó Nágita, hol találjuk most a tiszteletreméltó Gótamát? Beszélni szeretnénk vele.</p>
<p>—Barátaim, most nem alkalmas az idő, hogy beszéljetek a Magasztossal. Elvonult meditálni.</p>
<p>De a bráhminok csak leültek oldalt, s azt mondották:</p>
<p>—Eltávozunk, de előbb megvárjuk, hogy beszélhessünk a magasztos Gótamával.</p>
<p>Ekkor érkezett a <i>vihárához</i> Otthaddha, a <i>liccshhavi</i> egy nagyobb társasággal. Köszöntötte a tiszteletreméltó Nágitát, oldalt lépett, majd így szólt:</p>
<p>—Hol találjuk a magasztos szentet, az <i>arhat</i>ot, a tökéletesen megvilágosodott <i>buddhát</i>? Beszélni szeretnénk vele.</p>
<p>—Maháli, most nem alkalmas az idő, hogy beszéljetek a Magasztossal. Elvonult meditálni.</p>
<p>De Otthaddha csak leült oldalt és azt mondotta:</p>
<p>—Eltávozom, de előbb megvárom, hogy beszélhessek a Magasztossal, az <i>arhattal</i>, a tökéletesen megvilágosodott <i>buddhával</i>.</p>
<p>Akkor Szíha, a szerzetesjelölt a tiszteletreméltó Nágita elé járult, oldalt lépett, majd így szólt:</p>
<p>—Tiszteletreméltó Kasszapa, ez a sok kószalai és magadhai bráhmin küldött azért jött, hogy beszéljen a Magasztossal, és Otthaddha, a <i>liccshavi</i> is azért jött el eme nagyszámú társaság kíséretében, hogy beszéljen a Magasztossal. Helyes volna, tiszteletreméltó Kasszapa, ha megengednénk ezeknek az embereknek, hogy beszélhessenek vele.</p>
<p>—Nos, Szíha, akkor jelentsd be őket a Magasztosnál.</p>
<p>—Igen, tiszteletreméltó uram—válaszolta Szíha, majd odament a Magasztoshoz, köszöntötte, és így szólt:</p>
<p>—Uram, ezek a kószalai és magadhai bráhmin küldöttek azért jöttek, hogy beszéljenek a Magasztossal, és Otthaddha, a <i>liccshavi</i> is ugyancsak ezért jött el, nagyszámú társaság kíséretében. Helyes volna, ha a Magasztos a színe elé bocsátaná ezeket az embereket.</p>
<p>—Nos, Szíha, akkor készíts egy ülőhelyet a kunyhó árnyékában.</p>
<p>—Igen, uram—mondotta Szíha, és úgy tett.</p>
<p>Akkor a Magasztos kijött a hajlékából, s leült az odakészített helyre.</p>
<p>A bráhminok a Magasztos elé járultak, s illendő köszöntés után oldalt helyet foglaltak. Otthaddha azonban, miután tisztelettel meghajolt a Magasztos előtt és helyet foglalt oldalt, így szólt:</p>
<p>—Uram, Szunakkhatta, a <i>liccshavi</i> nemrégiben odajött hozzám, és azt mondta:</p>
<p>„Hamarosan három éve lesz annak, hogy a Magasztos követője vagyok. Voltak már meditációs látomásaim, kellemes, örömteli, boldogító látomások, de kellemes, örömteli, boldogító meditációs hangokat nem hallottam.”</p>
<p>Uram, léteznek-e azok a meditációs hangok, amelyet Szunakkhatta nem hall meg, vagy sem?</p>
<p>—Léteznek, Maháli.</p>
<p>—Akkor mi az oka annak, uram, hogy Szunakkhatta nem hallja őket?</p>
<p>—Maháli, van úgy, hogy a szerzetes kelet felé fordulva egyhegyű <i>szamádhiba</i> merül és kellemes, örömteli, boldogító látomást tapasztal, … de hangokat nem hall. Az egyhegyű <i>szamádhiban</i> látomásokat tapasztal, de hangokat nem hall. Miért van ez így? Mert az ilyen <i>szamádhi</i> csak a látomások megtapasztalásához vezet el, a hangok megtapasztalásához azonban nem.</p>
<p>Van úgy, hogy a szerzetes dél, nyugat, észak felé fordulva egyhegyű <i>szamádhiba</i> merül, így felfelé, lefelé és keresztirányban tapasztalja meg a látomásokat, de hangokat nem hall. Miért van ez így? Mert az ilyen <i>szamádhi</i> csak a látomások megtapasztalásához vezet el, a hangok megtapasztalásához azonban nem.</p>
<p>Van úgy, Maháli, hogy a szerzetes kelet felé fordulva … hallomásokat tapasztal, de látásélményben nem részesül …</p>
<p>Van úgy, hogy a szerzetes dél, nyugat, észak felé fordulva, felfelé, lefelé és keresztirányban hallomásokat tapasztal, de látásélményben nem részesül …</p>
<p>Van úgy, Maháli, hogy a szerzetes kelet felé fordulva kéthegyű meditációba merül, így látomásként is tapasztalja a kellemest, örömtelit és boldogítót, és hallomásként is. Miért van ez így? Mert ez a kéthegyű <i>szamádhi</i> elvezet a látomások és a hallomások megtapasztalásához is.</p>
<p>Van úgy, hogy a szerzetes dél, nyugat, észak felé fordulva, felfelé, lefelé és keresztirányban tapasztalja meg a látomásokat is és a hallomásokat is. … Ez hát az oka, hogy Szunakkhatta csak látomásokat tapasztal, hangokat azonban nem hall.</p>
<p>—Ezek szerint, uram, a szerzetesek a Magasztos útmutatása alatt azért élnek tiszta életet, hogy ilyen <i>szamádhi</i>–állapotot érjenek el?</p>
<p>—Nem, Maháli, más miatt, ennél magasabb és tökéletesebb dolgok miatt élnek a szerzetesek a vezetésem alatt tiszta életet.</p>
<p>—Mik azok, uram?</p>
<p>—Maháli, van olyan szerzetes, aki—miután a három béklyó (képzetétől) megszabadította magát—folyamba-lépetté válik, nem köti semmilyen fogadalom, biztosan lépdel a megvilágosodás ösvényén.</p>
<p>Az olyan szerzetes, aki megszabadította magát a három béklyó (képzetétől), és le is csökkentette magában a vágyakozást, az ellenszenvet és a nem-tudást—egyszer-visszatérővé válik: egyszer még visszatér, s akkor szünteti meg a szenvedést.</p>
<p>Az olyan szerzetes, aki megszabadította magát az öt alárendelő béklyótól, „kényszer nélküli testet” ölt, ahonnan nem kell visszatérnie—úgy nyeri el a megvilágosodást.</p>
<p>Van olyan szerzetes is, aki a vágyak kioltása révén még ebben az életében eléri a szenvektől mentes, tiszta tudatállapotot, a megszabadulást, melyet a saját belátásából megvalósított bölcsesség révén ér el.</p>
<p>Ezen magasabb és tökéletesebb dolog miatt élnek a szerzetesek a vezetésem alatt tiszta életet.</p>
<p>—Uram! Van-e útja, van-e szere ezen dolgok megvalósításának?</p>
<p>—Van út, Maháli, van módszer.</p>
<p>—Mi az az út? Mi az a módszer?</p>
<p>—A nemes nyolcrétű ösvény. Ez pedig: a helyes belátás, a helyes döntés, a helyes beszéd, a helyes magatartás, a helyes életmód, a helyes törekvés, a helyes figyelem, a helyes elmélyedés. Íme az út, íme a szer, amely által e dolgok megvalósíthatók.</p>
<p>Egyszer, Maháli, amikor Kószambiban, a Ghószita ligetben időztem, két vándor, Mandissza és Dzsálija, a facsészés remete tanítványai odajöttek hozzám, köszöntöttek s oldalt leültek. Aztán azt kérdezték:</p>
<p>„Hogy van ez, Gótama barátunk, azonos-e a lélek és a test, vagy két külön dolog?”</p>
<p>„Nos, barátaim, figyelmezzetek jól, s elmondom nektek.”</p>
<p>„Úgy lesz”—válaszolták, én pedig folytattam:</p>
<p>„Barátaim, a <i>Tathágata</i> belép a világba. <i>Arhat</i>, tökéletesen megvilágosodott <i>buddha</i>, tökéletes a tudásban és tökéletes a tettekben, boldogulást hozó, világok ismerője, az emberek megzabolázásának tökéletes mestere, isteni és emberi lények tanítója, <i>buddha</i>, bölcsességgel áldott. Saját tapasztalása által megszerzett tudása révén hirdeti, milyen is eme istenekkel, <i>márákkal</i>, <i>brahmákkal</i> teli világ, hercegeikkel és népeikkel teli világ. Olyan <i>dhammát</i> tanít, mely mind szellemét, mind tanait tekintve jó a keletkezésében jó a folyamában és jó az elmúlásában, s feltárja a teljesen tökéletes, alaposan megtisztult, szent élet mibenlétét.</p>
<p>A tanítvány elindul az erény gyakorlásának útján <i>(2. szutta, 41–63 szakasz)</i>. Saját erényéből kifolyólag semmiben nem lát veszélyt. Azt a bűntől mentes örömérzetet tapasztalja meg magában, amely ebből a nemes erényből fakad. Ily módon tökéletes az erényben. <i>(mint a 2. szutta, 64–74. szakaszaiban)</i> … Miután így megszabadult az érzékek általi vágyaktól, megszabadult a káros állapotoktól, belép az első <i>dhjánába,</i> s ott elidőz … úgy fedi be, itatja át testét ebből a megszabadulásból születő örömmel és boldogsággal, hogy nincsen egyetlen porcikája sem, melyet ne járna át.</p>
<p>Nos, ki így lát és így tud, mondhatjuk-e annak esetében: »A lélek és a test azonos«, vagy: »A lélek és a test két külön dolog«? Nem mondhatjuk, barátaim. Én pedig ily módon tudok, és ily módon látok, és nem mondom azt, hogy a lélek azonos a testtel, sem azt, hogy különvaló tőle.</p>
<p>Ugyanígy a második … , a harmadik …, a negyedik <i>dhjánában</i> <i>(mint a 2. szutta, 77–82. szakasz)</i>.</p>
<p>A tudat az élményre fordul. Nos, ki így lát és így tud, mondhatjuk-e annak esetében: »A lélek és a test azonos«, vagy: »A lélek és a test két külön dolog«? Nem mondhatjuk, barátaim.</p>
<p>Tudja: ettől a ponttól már nincs semmi tovább. Nos, ki így lát és így tud, mondhatjuk-e annak esetében: »A lélek és a test azonos«, vagy: »A lélek és a test két külön dolog«? Nem mondhatjuk, barátaim. Én pedig ily módon tudok, és ily módon látok, és nem mondom azt, hogy a lélek azonos a testtel, sem azt, hogy különvaló tőle.” Így beszélt a Magasztos, és Otthaddha, a <i>liccshavi</i> örvendezett a szavain.</p>
<footer>
<p>Így készült:<br>
Fordította: <span class='author'>Csornai Katalin</span><br>
Forrás: SN 22.60, <a href='http://www.wisdompubs.org/Pages/display.lasso?-KeyValue=32810&amp;-Token.Action=&amp;image=1'>Bhikkhu Bodhi</a>, páli<br>
Szerzői jogok: Csornai Katalin, <span class='publication-date'>2009</span><br>
Felhasználás feltételei: <a href='http://creativecommons.org/licenses/by-nc-sa/2.5/hu/'>CC-BY-NC-SA</a><br>
Frissítve: September 20, 2011, at 08:38 AM</p>
<p>Váljon minden lény javára.</p>
<p>Ez a Mű a <a href='http://creativecommons.org/licenses/by-nc-sa/2.5/hu/' rel='license'>Creative Commons</a> Nevezd meg! - Ne add el! - Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Fordította: Fődi Attila (<a href='http://a-buddha-ujja.hu/Info/Fodi-Attila'>info</a>)</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
