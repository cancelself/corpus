<!DOCTYPE html>
<html>
<head>
<meta charset='UTF-8'>
<meta name='author' content='Máthé Veronika'>
<title></title>
</head>
<body>
<article id='sn44.10' lang='hu'>
<header>
<ul>
<li class='division'>A Témák Szerinti Gyűjtemény</li>
<li lang='pli' translate='no'>Ānanda (Atthatta) Sutta</li>
</ul>
<h1>44.10. Ánandának</h1>
</header>
<p>Egyszer Vaccshagotta, a vándoraszkéta látogatóba ment a Magasztoshoz, és amikor megérkezett, tiszteletteli üdvözletet váltott vele. Miután így barátságosan és udvariasan üdvözölték egymást, [Vaccshagotta] leült oldalra. Ott ültében megkérdezte a Magasztost:</p>
<p>—Tiszteletreméltó Gótama, akkor most van „én”?</p>
<p>Amikor ez elhangzott, a Magasztos csendben maradt.</p>
<p>—Akkor nincs „én”?</p>
<p>A Magasztos másodszorra is csendben maradt.</p>
<p>Ekkor Vaccshagotta, a vándoraszkéta felkelt az ülőhelyéről és távozott.</p>
<p>Nem sokkal azután, hogy Vaccshagotta, a vándoraszkéta távozott, a Tiszteletreméltó Ánanda ezt kérdezte a Magasztostól:</p>
<p>—Uram, miért nem felelt a Magasztos arra a kérdésre, melyet Vaccshagotta, a vándoraszkéta tett fel?</p>
<p>—Ánanda, ha azt válaszoltam volna Vaccshagottának, a vándoraszkétának arra a kérdésére, hogy van-e „én”, hogy van „én”, akkor válaszom megegyezett volna azoknak a papoknak és remetéknek a válaszával, akik az örökkévalóság tanát hirdetik[: azt a nézetet, hogy létezik egy örök, változatlan lélek]. Ha pedig azt válaszoltam volna Vaccshagottának, a vándoraszkétának arra a kérdésére, hogy nincs-e „én”, hogy nincs „én”, akkor válaszom megegyezett volna azoknak a papoknak és remetéknek a válaszával, akik a megsemmisülés tanát hirdetik[: azt a nézetet, hogy a halállal a tudatosság megsemmisül]. Ha azt válaszoltam volna Vaccshagottának, a vándoraszkétának arra a kérdésére, hogy van-e „én”, hogy van „én”, akkor [a válaszom] vajon megfelelne-e annak a felkelt tudásnak, hogy minden jelenség nem–én?</p>
<p>—Nem, uram.</p>
<p>—És ha azt válaszoltam volna Vaccshagottának, a vándoraszkétának arra a kérdésére, hogy nincs-e „én”, hogy nincs „én”, nem zavarodott-e volna meg még jobban Vaccshagotta, a vándoraszkéta azt gondolva: „Hová lett a valaha létezett „én”-em?”?</p>
<footer>
<p>Így készült:<br>
Fordította: <span class='author'>Máthé Veronika</span><br>
Forrás: <a href='http://www.accesstoinsight.org/tipitaka/sn/sn44/sn44.010.than.html'>SN 10.44, Thanissaro Bhikkhu</a> és <a href='http://www.accesstoinsight.org/tipitaka/sltp/SN_IV_utf8.html#pts.400'>PTS S IV 400</a>, angol és páli<br>
Szerzői jogok: Máthé Veronika, <span class='publication-date'>2010</span><br>
Felhasználás feltételei: <a href='http://creativecommons.org/licenses/by-nc-sa/2.5/hu/'>CC-BY-NC-SA</a><br>
Frissítve: September 20, 2011, at 08:38 AM</p>
<p>Váljon minden lény javára.</p>
<p>Ez a Mű a <a href='http://creativecommons.org/licenses/by-nc-sa/2.5/hu/' rel='license'>Creative Commons</a> Nevezd meg! - Ne add el! - Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Fordította: Fenyvesi Róbert (<a href='http://a-buddha-ujja.hu/Info/Fenyvesi-Robert'>info</a>)</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
