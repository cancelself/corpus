<!DOCTYPE html>
<html>
<head>
<meta charset='UTF-8'>
<meta name='author' content='Pressing Lajos'>
<title></title>
</head>
<body>
<article id='iti27' lang='hu'>
<header>
<ul>
<li class='division' lang='pli' translate='no'>Khuddakanikāya</li>
<li class='subdivision'>Itivuttaka</li>
<li lang='pli' translate='no'>Mettā-bhāvanā Sutta</li>
</ul>
<h1>27. A szerető kedvesség kifejlesztése</h1>
</header>
<p>Így szólott a Magasztos, így szólott az Arahant, így hallottam:</p>
<p>—Szerzetesek, a kedvező jövőbeli születést előidéző érdemek bármely alapját tekintjük is, mindezek egy tizenhatod részét sem teszik ki a tudat szerető kedvesség általi felszabadulásának. A tudat szeretetben történő felszabadulása felülmúlja mindegyiket, s fényesen és ragyogóan sugárzik.</p>
<p>Ahogy, Szerzetesek, az összes csillag fénye egy tizenhatod részét sem teszi ki a Hold fényének, a Hold fénye viszont mindegyiket felülmúlja, oly fényesen és ragyogóan sugárzik, ugyanígy a kedvező jövőbeli születést előidéző érdemek bármely alapja egy tizenhatod részét sem teszi ki a tudat szerető kedvesség általi felszabadulásának: a tudat szeretetben történő felszabadulása felülmúlja mindegyiket, s fényesen és ragyogóan sugárzik.</p>
<p>Ahogy ősszel, Szerzetesek, az esős évszak utolsó hónapjában, amikor tiszta és felhőtlen az ég, a felkelő Nap szétoszlatja a tér sötétjét s fényesen és ragyogóan sugárzik, ugyanígy a kedvező jövőbeli születést előidéző érdemek bármely alapja egy tizenhatod részét sem teszi ki a tudat szerető kedvesség általi felszabadulásának: a tudat szeretetben történő felszabadulása felülmúlja mindegyiket, s fényesen és ragyogóan sugárzik.</p>
<p>S ahogy, Szerzetesek, az éjszakában, a hajnalhasadás pillanatában, a hajnalcsillag felragyog s fényesen sugárzik, ugyanígy a kedvező jövőbeli születést előidéző érdemek bármely alapja egy tizenhatod részét sem teszi ki a tudat szerető kedvesség általi felszabadulásának: a tudat szeretetben történő felszabadulása felülmúlja mindegyiket, s fényesen és ragyogóan sugárzik.</p>
<blockquote class='gatha'>
<p>Aki éberen kifejleszti<br>
A határtalan szerető kedvességet,<br>
Annak béklyói lehullanak,<br>
Látván a kötődések megszűnését.</p>
<p>Ha romlatlan tudattal<br>
Csak egyetlen lényt itat át<br>
Szerető gondolatokkal,<br>
Ezzel valamennyi érdemre tesz szert.</p>
<p>A nemes ember azonban<br>
Az érdemek bőségét hozza létre<br>
Azáltal, hogy az összes élőlényhez<br>
Együttérző tudattal viszonyul.</p>
<p>Ama királyi Bölcsek, akik meghódították volt<br>
Az egész lényektől benépesített földet,<br>
Nekiálltak áldozatokat bemutatni:<br>
Ló áldozatot, emberáldozatot,</p>
<p>Vízszertartást, szóma áldozatot,<br>
S azt, amit ‘az Akadálytalannak’ neveznek.<br>
Mindezek azonban az egy tizanhatod részét sem teszik ki<br>
A jól begyakorolt szeretetteli tudatnak,</p>
<p>Mint ahogy a csillagok egész seregét is<br>
Elhomályosítja a Hold ragyogása.<br>
Aki nem öl,<br>
S nem késztet másokat sem arra, hogy öljenek,</p>
<p>Aki nem igáz le másokat,<br>
S nem késztet senkit arra, hogy másokat leigázzon,<br>
Aki szeretettel van minden élőlény felé—<br>
Az nem tapasztal többé ellenségeskedést senkivel.</p>
</blockquote>
<p>Ez is hozzátartozik mindannak az értelméhez, amit a Magasztos mondott, így hallottam.</p>
<footer>
<p>Így készült:<br>
Fordította: <span class='author'>Pressing Lajos</span><br>
Forrás: <a href='http://www.accesstoinsight.org/tipitaka/kn/iti/iti.1.024-027.irel.html#iti-027'>Iti 1.27, Ireland</a>, angol<br>
Szerzői jogok: Pressing Lajos, <span class='publication-date'>2009</span><br>
Felhasználás feltételei: <a href='http://creativecommons.org/licenses/by-nc-nd/2.5/hu/'>CC-BY-NC-ND</a><br>
Frissítve: June 21, 2012, at 08:07 AM</p>
<p>Váljon minden lény javára.</p>
<p>Ez a Mű a <a href='http://creativecommons.org/licenses/by-nc-nd/2.5/hu/' rel='license'>Creative Commons</a> Nevezd meg!—Ne add el!—Ne változtasd! 2.5 Magyarország Licenc feltételeinek megfelelően szabadon felhasználható.</p>
<p>Fordította: Técsi Judit (<a href='http://a-buddha-ujja.hu/Info/Tecsi-Judit'>info</a>)</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
