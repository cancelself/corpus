<!DOCTYPE html>
<html>
<head>
<meta charset='UTF-8'>
<meta name='author' content='Farkas Pál'>
<title></title>
</head>
<body>
<article id='snp1.8' lang='hu'>
<header>
<ul>
<li class='division' lang='pli' translate='no'>Khuddakanikāya</li>
<li lang='pli' translate='no'>Metta Sutta</li>
</ul>
<h1>1.8. A szeretetről szóló tanítóbeszéd</h1>
</header>
<blockquote class='gatha'>
<p>Aki jó úton jár, így cselekedjék, hogy<br>
elérje a nyugalom állapotát:<br>
Legyen rátermett, becsületes, egyenes,<br>
nyájas szavú, szelíd és szerény,</p>
<p>megelégedett, kevés igényű,<br>
kevés elfoglaltsággal bíró, egyszerű életet élő,<br>
érzékeit uraló, körültekintő,<br>
tartózkodó, családokhoz nem kötődő.</p>
<p>Ne tegyen semmit sem,<br>
amit a bölcsek rosszallnának.<br>
Legyen minden lény boldog és békés,<br>
töltse el boldogság.</p>
<p>Minden létező élőlényt,<br>
legyen gyenge vagy erős,<br>
hosszú, nagy—vagy középtermetű,<br>
rövid, kicsiny vagy vaskos,</p>
<p>látásból ismert vagy sosem látott,<br>
távolban vagy közelben lakó,<br>
létező vagy létezést kereső,<br>
kivétel nélkül minden lényt töltsön el boldogság.</p>
<p>A másikat senki sehol tönkre ne tegye,<br>
meg ne alázza.<br>
Haragból vagy ellenszenvből<br>
senki se kívánjon a másiknak rosszat.</p>
<p>Ahogyan az anya védi gyermekét, egyetlen gyermekét,<br>
akár élete árán is,<br>
úgy terjessze ki az ember szívét határtalanul,<br>
mindenre, ami csak él.</p>
<p>Az ember szerető szívét<br>
terjessze ki határtalanul, minden világra<br>
— fölfelé, lefelé és minden irányban —,<br>
akadályok nélkül, gyűlölködés nélkül, ellenségeskedés nélkül.</p>
<p>Amíg az ember lankadatlan, tartsa fönn ezt a tudatosságot,<br>
akár áll, akár jár, akár ül, akár fekszik.<br>
E tanítás szerint ezt mondják<br>
magasztos állapotnak.</p>
<p>Nem bonyolódván vélekedések hálójába,<br>
erényekkel ékesen és átlátással fölvértezve,<br>
az ember föladja az érzéki örömök iránti vágyakozást.<br>
Az ilyen ember bizony nem tér vissza újra anyaölbe.</p>
</blockquote>
<footer>
<p>Így készült:<br>
Fordította: <span class='author'>Farkas Pál</span><br>
Forrás: <a href='http://www.accesstoinsight.org/tipitaka/kn/snp/snp.1.08.nymo.html'>Snp 1.8, Ñanamoli Thera</a>, angol<br>
Szerzői jogok: Farkas Pál, <span class='publication-date'>2008</span><br>
Felhasználás feltételei: <a href='http://creativecommons.org/licenses/by-nc-sa/2.5/hu/'>CC-BY-NC-SA</a><br>
Frissítve: June 25, 2012, at 06:56 AM</p>
<p>Váljon minden lény javára.</p>
<p>Ez a Mű a <a href='http://creativecommons.org/licenses/by-nc-sa/2.5/hu/' rel='license'>Creative Commons</a> Nevezd meg! —Ne add el! —Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Fordította: Nyitrai Gábor (<a href='http://a-buddha-ujja.hu/Info/Nyitrai-Gabor'>info</a>)</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
