<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='sn56.11' lang='nl'>
<header>
<ul>
<li class='nikaya' lang='pli' translate='no'>Saṁyutta Nikāya</li>
</ul>
<h1 class='sutta'>56.11. Het Wiel van Dhamma in Beweging Zetten</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in het Hertenpark van Isipatana, nabij Varanasi. Daar sprak Hij de Groep van Vijf Gezellen als volgt toe:</p>
<h2><span class='add'>De twee uitersten en de Middenweg</span></h2>
<p>“Monniken, een samana hoort de volgende twee uitersten niet te beoefenen.</p>
<p>Welke twee ?</p>
<p>Het nastreven van geluk door zintuiglijk genot, wat laag, vulgair, ordinair en onedel is en niet tot welzijn leidt. Het nastreven van een strict ascetisme, wat pijnlijk en onedel is en niet tot welzijn leidt.</p>
<p>De Verhevene is—door beide uitersten te vermijden—ontwaakt aan de Middenweg, die zien en weten oplevert, en tot innerlijke vrede, direct begrip, ontwaken en Nibbana leidt.</p>
<p>En wat is die Middenweg die zien en weten oplevert, en tot innerlijke vrede, direct begrip, ontwaken en Nibbana leidt?</p>
<p>Het is het Edele Achtvoudige Pad, namelijk: zuiver inzicht; zuivere intentie; zuiver spreken; zuiver handelen; zuiver levensonderhoud; zuivere inspanning; zuivere aandacht en zuivere concentratie. Dit, Monniken, is de Middenweg die zien en weten oplevert, en tot innerlijke vrede, direct begrip, ontwaken en Nibbana leidt.”</p>
<h2><span class='add'>De Edele Waarheden</span></h2>
<p>“Dit, Monniken, is de Edele Waarheid over het lijden: Geboorte is dukkha; ouderdom is dukkha; ziekte is dukkha; dood is dukkha; verdriet, treuren, pijn, droefheid en ellende is dukkha; samenzijn met vijanden is dukkha; gescheiden zijn van vrienden is dukkha; niet krijgen waar je van houdt is dukkha. Samengevat: de vijf khandhas zijn dukkha.”</p>
<p>“En dit, Monniken, is de Edele Waarheid over de oorsprong van het lijden: het is het verlangen dat tot verder bestaan leidt, verbonden is met plezier en lust, en hier en daar naar genot zoekt. Het is summier: verlangen naar zintuiglijk genot; verlangen naar bestaan en verlangen naar niet–bestaan.”</p>
<p>“En dit, Monniken, is de Edele Waarheid over de beëindiging van het lijden: het is het complete verdwijnen en vernietigen van verlangen; het verlaten, loslaten, afstand doen en zich bevrijden van verlangen.”</p>
<p>“En dit, Monniken, is de Edele Waarheid over de weg die leidt naar de beëindiging van het lijden: het is het Edele Achtvoudige Pad, namelijk: zuiver inzicht; zuivere intentie; zuiver spreken; zuiver handelen; zuiver levensonderhoud; zuivere inspanning; zuivere aandacht en zuivere concentratie.”</p>
<h2><span class='add'>Drie rotaties en twaalf aspecten</span></h2>
<p>“Betreffende wat ik voorheen nooit gehoord had, Monniken, verscheen zien, verscheen weten, verscheen wijsheid, verscheen begrip, verscheen licht in mij: ‘dit is de Edele Waarheid van het lijden’.”</p>
<p>“Betreffende wat ik voorheen nooit gehoord had, Monniken, verscheen zien, verscheen weten, verscheen wijsheid, verscheen begrip, verscheen licht in mij: ‘dit lijden, een Edele Waarheid, dient volledig begrepen te worden’.”</p>
<p>“Betreffende wat ik voorheen nooit gehoord had, Monniken, verscheen zien, verscheen weten, verscheen wijsheid, verscheen begrip, verscheen licht in mij: ‘dit lijden, een Edele Waarheid, is volledig begrepen’.”</p>
<p>“Betreffende wat ik voorheen nooit gehoord had, Monniken, verscheen zien, verscheen weten, verscheen wijsheid, verscheen begrip, verscheen licht in mij: ‘dit is de Edele Waarheid over de oorzaak van het lijden’.”</p>
<p>“Betreffende wat ik voorheen nooit gehoord had, Monniken, verscheen zien, verscheen weten, verscheen wijsheid, verscheen begrip, verscheen licht in mij: ‘deze oorzaak van het lijden, een Edele Waarheid, moet losgelaten worden’.”</p>
<p>“Betreffende wat ik voorheen nooit gehoord had, Monniken, verscheen zien, verscheen weten, verscheen wijsheid, verscheen begrip, verscheen licht in mij: ‘deze oorzaak van het lijden, een Edele Waarheid, is volledig losgelaten’.”</p>
<p>“Betreffende wat ik voorheen nooit gehoord had, Monniken, verscheen zien, verscheen weten, verscheen wijsheid, verscheen begrip, verscheen licht in mij: ‘dit is de Edele Waarheid over de beëindiging van het lijden’.”</p>
<p>“Betreffende wat ik voorheen nooit gehoord had, Monniken, verscheen zien, verscheen weten, verscheen wijsheid, verscheen begrip, verscheen licht in mij: ‘deze beëindiging van het lijden, een Edele Waarheid, moet gerealiseerd worden’.”</p>
<p>“Betreffende wat ik voorheen nooit gehoord had, Monniken, verscheen zien, verscheen weten, verscheen wijsheid, verscheen begrip, verscheen licht in mij: ‘deze beëindiging van het lijden, een Edele Waarheid, is gerealiseerd’.”</p>
<p>“Betreffende wat ik voorheen nooit gehoord had, Monniken, verscheen zien, verscheen weten, verscheen wijsheid, verscheen begrip, verscheen licht in mij: ‘dit is de Edele Waarheid van het Pad dat leidt naar de beëindiging van het lijden’.”</p>
<p>“Betreffende wat ik voorheen nooit gehoord had, Monniken, verscheen zien, verscheen weten, verscheen wijsheid, verscheen begrip, verscheen licht in mij: ‘het Pad dat leidt naar de beëindiging van het lijden, een Edele Waarheid, moet gecultiveerd worden’.”</p>
<p>“Betreffende wat ik voorheen nooit gehoord had, Monniken, verscheen zien, verscheen weten, verscheen wijsheid, verscheen begrip, verscheen licht in mij: ‘het Pad dat leidt naar de beëindiging van het lijden, een Edele Waarheid, is gecultiveerd’.”</p>
<h2><span class='add'>Zien en Weten van de Boeddha</span></h2>
<p>“Monniken: zolang mijn Zien en Weten over deze Vier Edele Waarheden zoals ze werkelijk zijn—met hun drie rotaties en twaalf toestanden—nog niet grondig helder was, beweerde ik niet dat ik de Hoogste Ontwaking bereikt had: de correcte Volledige Ontwaking die onovertroffen is in deze wereld met haar goden, haar Maras en Brahmas, met haar generatie van monniken en priesters, met haar koningen en onderdanen.</p>
<p>Maar sinds mijn Zien en Weten over deze Vier Edele Waarheden zoals ze werkelijk zijn—met hun drie rotaties en twaalf toestanden—grondig helder werd, beweer ik wel dat ik de Hoogste Ontwaking bereikt heb: de correcte Volledige Ontwaking die onovertroffen is in deze wereld met haar goden, haar Maras en Brahmas, met haar generatie van monniken en priesters, met haar koningen en onderdanen.</p>
<p>Zien en Weten verscheen in mij: ‘mijn bevrijding van geest is onwrikbaar; dit is de laatste geboorte; nu is er geen verdere toestand van bestaan.’”</p>
<h2><span class='add'>Het Wiel van Dhamma in beweging zetten</span></h2>
<p>Zo sprak de Verhevene. En de Vijf Gezellen waren tevredenen verheugden zich in de woorden van de Bhagavat. En terwijl deze sutta gegeven werd, verscheen in de Eerwaarde Kondanna het zuivere en onbezoedelde weten van de Dhamma:</p>
<p>‘Alles wat onderhevig is aan ontstaan, is onderhevig aan vergaan.’</p>
<p>En toen het Dhamma–Wiel door de Bhagavat in beweging gezet was, uitten de aardgeesten de volgende kreet:</p>
<p>“In het Hertenpark van Isipatana, nabij Varanasi, heeft de Bhagavat het onovertroffen Wiel van Dhamma in beweging gezet, wat door geen enkele monnik, priester, god, Mara, Brahma, of door wie dan ook gestopt kan worden!”</p>
<p>En de goden van de Vier Grote Koningen hoorden die kreet van de aardgeesten, en zij uitten de volgende kreet:</p>
<p>“In het Hertenpark van Isipatana, nabij Varanasi, heeft de Bhagavat het onovertroffen Wiel van Dhamma in beweging gezet, wat door geen enkele monnik, priester, god, Mara, Brahma, of door wie dan ook gestopt kan worden!”</p>
<p>En op deze manier hoorden ook achtereenvolgens de Tavatimsa goden, de Yama goden, de Tusita goden, de Nimmanarati goden, en de Paranimmitavasavatti goden deze kreet, en zij herhaalden die kreet na haar gehoord te hebben:</p>
<p>“In het Hertenpark van Isipatana, nabij Varanasi, heeft de Bhagavat het onovertroffen Wiel van Dhamma in beweging gezet, wat door geen enkele monnik, priester, god, Mara, Brahma, of door wie dan ook gestopt kan worden!”</p>
<p>En de Brahma goden hoorden die kreet van de Paranimmitavasavatti goden, en zij uitten de volgende kreet:</p>
<p>“In het Hertenpark van Isipatana, nabij Varanasi, heeft de Bhagavat het onovertroffen Wiel van Dhamma in beweging gezet, wat door geen enkele monnik, priester, god, Mara, Brahma, of door wie dan ook gestopt kan worden!”</p>
<p>En dus op dat moment, op dat eigenste ogenblik, rees die kreet omhoog tot aan de Brahma werelden.</p>
<p>En het tienduizendvoudige wereldsysteem schokte, trilde en beefde, en een prachtig onbegrensd licht verscheen in de wereld, wat de schittering van de goden ver overtrof.</p>
<p>En toen uitte de Bhagavat deze geïnspireerde woorden:</p>
<p>“Versta je het, Kondanna?</p>
<p>Waarlijk: Kondanna verstaat het, Vrienden!”</p>
<p>En zo verkreeg de Eerwaarde Kondanna de naam ‘de Weter’—hij die het verstaat; hij die het wéét. Nadat Kondanna als eerste de Leer begreep, volgden al vlug ook de andere vier gezellen: zien en weten rees in hen op en zij uitten volgende uitroep:</p>
<p>“Onwankelbaar is onze bevrijding. Dit is onze laatste geboorte. Nu is er geen wedergeboorte meer.”</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>DHAMMA</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a>.</p>
</footer>
</article>
</body>
</html>
