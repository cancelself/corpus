<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='mn131' lang='nl'>
<header>
<ul>
<li class='nikaya' lang='pli' translate='no'>Majjhima Nikāya</li>
</ul>
<h1 class='sutta'>131. Leven in het Heden</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in Savatthi, in het Jetavana, het park van Anathapindika. Daar richtte hij zich tot de monniken als volgt:</p>
<p>“Monniken!”</p>
<p>“Heer!” antwoordden de monniken.</p>
<p>De Bhagavat sprak volgende woorden:</p>
<p>“Monniken, ik zal jullie de voordracht onderwijzen en uitleg geven over ‘Leven in het Heden.’ Luistert daarnaar, let goed op, ik ga spreken.”</p>
<p>“Ja, Heer”, antwoordden de monniken instemmend.</p>
<p>De Bhagavat sprak als volgt:</p>
<blockquote class='gatha'>
<p>“Verheug je niet in het verleden,<br>
hunker niet naar wat komen moet,<br>
want het verleden is voorbij<br>
en wat de toekomst brengt blijft een raadsel.</p>
<p>Hou je vast aan het heden,<br>
blijf bij datgene wat nu aanwezig is<br>
zonder je te irriteren over wat dan ook.<br>
Slechts in het heden kan je <span class='add'>spiritueel</span> tot groei komen.</p>
<p>In het heden zal de Wijze zich inspannen.<br>
Morgen is men misschien dood:<br>
met de dood en zijn machtig leger<br>
valt immers niet te negotiëren.</p>
<p>Wie zijn leven op deze manier inricht,<br>
en zich zo dag en nacht onvermoeibaar inspant,<br>
over hem zegt de Vredige Wijze:<br>
zulke man plukt de vruchten van de ideale afzondering.</p>
</blockquote>
<p>En hoe, Monniken, verheugt men zich in het verleden?</p>
<p>Men vermeit zich in volgende gedachten: ‘Zo’n lichaam had ik vroeger; … zulke gewaarwordingen had ik vroeger; … zulke percepties had ik vroeger; … zulke sankharas had ik vroeger; … zulk bewustzijn had ik vroeger.’ Zo, Monniken, verheugt men zich in het verleden.</p>
<p>En hoe, Monniken, verheugt men zich niet in het verleden?</p>
<p>Men vermeit zich niet in volgende gedachten: ‘Zo’n lichaam had ik vroeger; … zulke gewaarwordingen had ik vroeger; … zulke percepties had ik vroeger; … zulke sankharas had ik vroeger; … zulk bewustzijn had ik vroeger.’ Zo, Monniken, verheugt men zich niet in het verleden.</p>
<p>En hoe, Monniken, hunkert men naar wat komen moet?</p>
<p>Men vermeit zich in volgende gedachten: ‘Moge ik zo’n lichaam hebben in de toekomst; … Moge ik zulke gevoelens hebben in de toekomst; … Moge ik zulke percepties hebben in de toekomst; … Moge ik zulke sankharas hebben in de toekomst; … Moge ik zulk bewustzijn hebben in de toekomst.’ Zo, Monniken, hunkert men naar wat komen moet.</p>
<p>En hoe, Monniken, hunkert men niet naar wat komen moet?</p>
<p>Men vermeit zich niet in volgende gedachten: ‘Moge ik zo’n lichaam hebben in de toekomst; … Moge ik zulke gevoelens hebben in de toekomst; … Moge ik zulke percepties hebben in de toekomst; … Moge ik zulke sankharas hebben in de toekomst; … Moge ik zulk bewustzijn hebben in de toekomst.’ Zo, Monniken, hunkert men niet naar wat komen moet.</p>
<p>En hoe, Monniken, raakt men verstrikt in huidige toestanden?</p>
<p>Welnu, een ongeschoold man, een wereldling, die geen rekening houdt met de edelen, die de Dhamma van de edelen niet kent, die niet getraind is in de Dhamma van de edelen, die geen rekening houdt met <span class='add'>de mening van</span> ethische mensen, die de Dhamma van ethische mensen niet kent, die niet getraind is in de Dhamma van ethische mensen: beschouwt het lichaam als het zelf of het zelf als in het bezit van het lichaam of het lichaam als in het zelf of het zelf als in het lichaam; … beschouwt de gewaarwordingen als het zelf of het zelf als in het bezit van de gewaarwordingen of de gewaarwordingen als in het zelf of het zelf als in de gewaarwordingen; … beschouwt de perceptie als het zelf of het zelf als in het bezit van de perceptie of de perceptie als in het zelf of het zelf als in de perceptie; … beschouwt de sankharas als het zelf of het zelf als in het bezit van de sankharas of de sankharas als in het zelf of het zelf als in de sankharas; … beschouwt het bewustzijn als het zelf of het zelf als in het bezit van het bewustzijn of het bewustzijn als in het zelf of het zelf als in het bewustzijn. Zo, Monniken, raakt men verstrikt in huidige toestanden.</p>
<p>En hoe, Monniken, raakt men niet verstrikt in huidige toestanden?</p>
<p>Welnu, een geschoold man, een goed ontwikkelde discipel van de edelen, die rekening houdt met de edelen, die de Dhamma van de edelen kent, die goed getraind is in de Dhamma van de edelen, die rekening houdt met <span class='add'>de mening van</span> ethische mensen, die de Dhamma van ethische mensen kent, die getraind is in de Dhamma van ethische mensen: beschouwt het lichaam niet als het zelf en het zelf niet als in het bezit van het lichaam en het lichaam niet als in het zelf en het zelf niet als in het lichaam; … beschouwt de gewaarwordingen niet als het zelf en het zelf niet als in het bezit van de gewaarwordingen en de gewaarwordingen niet als in het zelf en het zelf niet als in de gewaarwordingen; … beschouwt de perceptie niet als het zelf en het zelf niet als in het bezit van de perceptie en de perceptie niet als in het zelf en het zelf niet als in de perceptie; … beschouwt de sankharas niet als het zelf en het zelf niet als in het bezit van de sankharas en de sankharas niet als in het zelf en het zelf niet als in de sankharas; … beschouwt het bewustzijn niet als het zelf en het zelf niet als in het bezit van het bewustzijn en het bewustzijn niet als in het zelf en het zelf niet als in het bewustzijn. Zo, Monniken, raakt men niet verstrikt in huidige toestanden.</p>
<blockquote class='gatha'>
<p>“Verheug je niet in het verleden,<br>
hunker niet naar wat komen moet,<br>
want het verleden is voorbij<br>
en wat de toekomst brengt blijft een raadsel.</p>
<p>Hou je vast aan het heden,<br>
blijf bij datgene wat nu aanwezig is<br>
zonder je te irriteren over wat dan ook.<br>
Slechts in het heden kan je <span class='add'>spiritueel</span> tot groei komen.</p>
<p>In het heden zal de Wijze zich inspannen.<br>
Morgen is men misschien dood:<br>
met de dood en zijn machtig leger<br>
valt immers niet te negotiëren.</p>
<p>Wie zijn leven op deze manier inricht,<br>
en zich zo dag en nacht onvermoeibaar inspant,<br>
over hem zegt de Vredige Wijze:<br>
zulke man plukt de vruchten van de ideale afzondering.</p>
</blockquote>
<p>Monniken, het was met betrekking hiertoe dat ik zei: ik zal jullie de voordracht onderwijzen en uitleg geven over ‘Leven in het Heden.’”</p>
<p class='endsutta'>Aldus sprak de Bhagavat. De monniken waren verrukt en verheugden zich over Zijn woorden.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>DHAMMA</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a>.</p>
</footer>
</article>
</body>
</html>
