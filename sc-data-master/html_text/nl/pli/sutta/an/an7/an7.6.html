<!DOCTYPE html>
<html>
<head>
<meta charset='UTF-8'>
<meta name='author' content='Peter van Loosbroek'>
<title></title>
</head>
<body>
<article id='an7.6' lang='nl'>
<header>
<ul>
<li class='division' lang='pli' translate='no'>Aṅguttara Nikāya</li>
</ul>
<h1>7.6. Schatten</h1>
</header>
<p><a class='ref sc' id='sc1' href='#sc1'>SC 1</a> Monniken, er zijn zeven schatten (<i>dhana</i>). Welke zeven? De schat van geloof, de schat van deugdzaamheid, de schat van morele schaamte, de schat van morele vrees, de schat van geleerdheid, de schat van vrijgevigheid, de schat van wijsheid.</p>
<h2>Geloof</h2>
<p><a class='ref sc' id='sc2' href='#sc2'>SC 2</a> En wat is de schat van geloof (<i>saddha</i>)? Daar is het geval waarin een edele discipel geloof heeft, overtuigd is van de Verlichting van de Tathagata: ‘Inderdaad, de Gezegende is volmaakt, volledig verlicht, begiftigd met kennis en oefening, verheven, de kenner van de werelden, de onvergelijkbare leider van mensen die beteugeld dienen te worden, de Leraar van goddelijke en menselijke wezens, verlicht en gezegend.’ Dit wordt de schat van geloof genoemd.</p>
<h2>Deugdzaamheid</h2>
<p><a class='ref sc' id='sc3' href='#sc3'>SC 3</a> En wat is de schat van deugdzaamheid (<i>sila</i>)? Daar is het geval waarin een edele discipel zich onthoudt van doden, zich onthoudt van stelen, zich onthoudt van onwettige seksuele relaties, zich onthoudt van liegen, zich onthoudt van het nemen van bedwelmende middelen die onoplettendheid veroorzaken. Dit, monniken, wordt de schat van deugdzaamheid genoemd.</p>
<h2>Morele schaamte</h2>
<p><a class='ref sc' id='sc4' href='#sc4'>SC 4</a> En wat is de schat van morele schaamte (<i>hiri</i>)? Daar is het geval waarin een edele discipel schaamte voelt bij (de gedachten die verbonden zijn met) lichamelijk wangedrag, verbaal wangedrag, mentaal wangedrag. Dit wordt de schat van morele schaamte genoemd.</p>
<h2>Morele vrees</h2>
<p><a class='ref sc' id='sc5' href='#sc5'>SC 5</a> En wat is de schat van morele vrees (<i>ottappa</i>)? Daar is het geval waarin een edele discipel morele vrees voelt voor (het lijden dat voortkomt uit) lichamelijk wangedrag, verbaal wangedrag, mentaal wangedrag. Dit wordt de schat van morele vrees genoemd.</p>
<h2>Geleerdheid</h2>
<p><a class='ref sc' id='sc6' href='#sc6'>SC 6</a> En wat is de schat van geleerdheid? Daar is het geval waarin een edele discipel die veel heeft gehoord, aangenomen heeft wat hij heeft gehoord, opgeslagen heeft wat hij gehoord heeft. Welke leerstellingen dan ook die bewonderenswaardig zijn in het begin, die bewonderenswaardig zijn in het midden, die bewonderenswaardig zijn aan het eind, die in hun bedoeling en uitdrukking het heilige leven verkondigen dat volkomen en puur is. Zij, die daar vaak naar geluisterd hebben, dat aangenomen hebben, dat besproken hebben, dat opgestapeld hebben, met hun geest onderzocht hebben en goed doordrongen hebben met hun inzicht. Dit wordt de schat van geleerdheid genoemd.</p>
<h2>Vrijgevigheid</h2>
<p><a class='ref sc' id='sc7' href='#sc7'>SC 7</a> En wat is de schat van vrijgevigheid (<i>dana</i>)? Daar is het geval van een edele discipel, wanneer zijn gewaarzijn geschoond is van de bezoedeling van gierigheid, thuis vrijgevig leeft, met open handen, vreugde beleeft in grootmoedigheid, ingaat op verzoeken (om aalmoezen), vreugde beleeft in het verstrekken van aalmoezenvoedsel. Dit wordt de schat van vrijgevigheid genoemd.</p>
<p><a class='ref sc' id='sc8' href='#sc8'>SC 8</a> En wat is de schat van wijsheid (<i>pañña</i>)? Daar is het geval waarin een edele discipel scherpzinnig is, begiftigd is met wijsheid omtrent het opkomen en vergaan (van dingen)—edel en scherpzinnig is dat tot de ware beëindiging van lijden voert. Dit wordt de schat van wijsheid genoemd.</p>
<h2>Wijsheid</h2>
<p><a class='ref sc' id='sc9' href='#sc9'>SC 9</a> Dit, monniken, zijn de zeven schatten. De schat van geloof, de schat van deugdzaamheid, de schat van morele schaamte, de schat van morele vrees, de schat van geleerdheid, de schat van vrijgevigheid, en wijsheid als de zevende schat.</p>
<p><a class='ref sc' id='sc10' href='#sc10'>SC 10</a> Wie dan ook over deze schatten beschikt, man of vrouw, daarvan wordt gezegd dat die niet arm is en niet tevergeefs heeft geleefd. Daarom moeten geloof en deugdzaamheid, overtuiging en inzicht in de Dhamma, door de wijze worden ontwikkeld en moeten de instructies van de Boeddha's door hem herinnerd worden.</p>
<footer>
<p>Auteur: <span class='author'>Peter van Loosbroek—Ananda</span></p>
<p><cite class='book' translate='no'>Overgenomen uit: Theravada Archief—De locatie voor het oorspronkelijke boeddhisme</cite></p>
<p>© Peter van Loosbroek</p>
<p>Alle rechten voorbehouden</p>
<p>De originele vertaling met voetnoten en uitleg kunt u terugvinden op <a href='http://www.sleuteltotinzicht.nl/'>www.sleuteltotinzicht.nl</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
