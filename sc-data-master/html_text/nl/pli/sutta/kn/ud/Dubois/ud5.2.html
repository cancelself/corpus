<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud5.2' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over Sona</li>
</ul>
<h1>5.2 Van korte duur</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in Savatthi in het Jetavana klooster, gelegen in het park van Anathapindika.</p>
<p>In die tijd rees de Eerwaarde Ananda tegen valavond op uit zijn eenzame afzondering en begaf zich naar de plaats waar de Bhagavat zich bevond. Daar aangekomen begroette hij de Bhagavat respectvol en ging eerbiedig terzijde zitten.</p>
<p>Eenmaal gezeten sprak hij de volgende woorden tegen de Bhagavat:</p>
<p>“Hoe vreemd is het, Heer. Hoe buitengewoon is het toch dat de moeder van de Bhagavat zo kortstondig leefde. Op de zevende dag na de geboorte van de Bhagavat stierf de moeder van de Bhagavat en werd wedergeboren in de Tusita-hemel.”</p>
<p>“Zo geschiedt het, Ananda, met alle moeders van Bodhisattvas. Zij leven kortstondig en sterven allen op de zevende dag na de geboorte van een Bodhisattva en zij worden allen wedergeboren in de Tusita-hemel.”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“Alle wezens die geboren werden en die geboren zullen worden<br>
Zullen vergaan en hun lichaam achterlaten.<br>
De Wijze die de vergankelijkheid van alle verschijnselen begrijpt<br>
Streeft ernaar om het heilige leven te leiden.”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
