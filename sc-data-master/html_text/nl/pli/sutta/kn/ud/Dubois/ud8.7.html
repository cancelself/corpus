<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud8.7' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over de stad Patali</li>
</ul>
<h1>8.7 Een wegsplitsing</h1>
</header>
<p class='evam'>Aldus heb ik gehoord.</p>
<p>Eens liep de Bhagavat op de hoofdweg in Kosala met de Eerwaarde Nagasamala als zijn verzorger. Op een bepaald ogenblik bemerkte de Eerwaarde Nagasamala dat de weg zich splitste. Toen hij dit bemerkte zei hij tot de Bhagavat:</p>
<p>“Heer, dit is de juiste weg. Laat ons deze richting nemen.” Maar toen hij deze woorden net uitgesproken had zei de Bhagavat tot de Eerwaarde Nagasamala: “Neen, dit is de weg, Nagasamala. Laat ons deze richting nemen.”</p>
<p>Een tweede maal zei de Eerwaarde Nagasamala tot de Bhagavat: “Heer, dit is de juiste weg. Laat ons deze richting nemen.” Maar toen hij deze woorden net uitgesproken had zei de Bhagavat opnieuw tot de Eerwaarde Nagasamala: “Neen, dit is de weg, Nagasamala. Laat ons deze richting nemen.”</p>
<p>En ook een derde maal zei de Eerwaarde Nagasamala tot de Bhagavat: “Heer, dit is de juiste weg. Laat ons deze richting nemen.” Maar toen hij deze woorden net uitgesproken had zei de Bhagavat voor de derde maal tot de Eerwaarde Nagasamala: “Neen, dit is de weg, Nagasamala. Laat ons deze richting nemen.”</p>
<p>Daarop legde de Eerwaarde Nagasamala Boeddha’s bedelnap en mantel op de grond en zei: “Hier zijn uw bedelnap en monnikspij, Heer.”</p>
<p>Nadat de Eerwaarde Nagasamala de weg had ingeslagen die hij gekozen had, kwamen er rovers op het pad die hem neersloegen en schopten; die zijn bedelnap stuk maakten en zijn mantel scheurden.</p>
<p>Nadat dit gebeurd was keerde de Eerwaarde Nagasamala met een gebroken bedelnap en een gescheurde mantel terug naar de plaats waar de Bhagavat zich bevond. Daar aangekomen begroette hij de Bhagavat respectvol en zette zich terzijde neer. Eenmaal gezeten sprak hij als volgt tot de Bhagavat:</p>
<p>“Nadat ik de door mij gekozen weg ingeslagen was kwamen er rovers op het pad die me neersloegen en schopten; die mijn bedelnap stuk maakten en mijn mantel scheurden.”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“Reizend in groep of alleen verblijvend<br>
Komt de Wijze onwetende mensen tegen.<br>
Wie dit weet laat de slechten links liggen<br>
Zoals de melk drinkende reiger het water <span class='add'>links laat liggen</span>.</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
