<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud1.8' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over ontwaken</li>
</ul>
<h1>1.8 Over Sangamaji</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in Savatthi in het Jetavana klooster, gelegen in het park van Anathapindika. Voor die gelegenheid was de Eerwaarde Sangamaji in Savatthi aangekomen om de Bhagavat te ontmoeten.</p>
<p>Toen de voormalige echtgenote van de Eerwaarde Sangamaji gehoord had dat haar man Sangamaji in Savatthi was aangekomen nam zij haar kind bij de hand en begaf zich naar het Jetavana klooster.</p>
<p>Op dat moment bracht de Eerwaarde Sangamaji zijn dag door aan de voet van een boom. Daar benaderde de voormalige echtgenote van de Eerwaarde Sangamaji hem en sprak hem als volgt toe:</p>
<p>“Dit is je kleine zoon, kluizenaar, zorg voor hem.”</p>
<p>Na deze woorden bewaarde de Eerwaarde Sangamaji het stilzwijgen.</p>
<p>Een tweede keer richtte de voormalige vrouw van de Eerwaarde Sangamaji zich tot hem en zei:</p>
<p>“Dit is je kleine zoon, kluizenaar, zorg voor hem.”</p>
<p>Maar ook nu bewaarde de Eerwaarde Sangamaji het stilzwijgen.</p>
<p>En een derde keer sprak zij hem toe:</p>
<p>“Dit is je kleine zoon, kluizenaar, zorg voor hem.”</p>
<p>Maar ook nu weer bewaarde de Eerwaarde Sangamaji het stilzwijgen.</p>
<p>Toen plaatste de voormalige echtgenote van de Eerwaarde Sangamaji het kind voor hem neer en zei:</p>
<p>“Dit is je zoon, kluizenaar, het is aan jou om hem op te voeden.”</p>
<p>Daarna liep ze weg. Maar de Eerwaarde Sangamaji keek niet om naar het kind en maakte geen aanstalten om tegen het kind te praten.</p>
<p>Toen de voormalige echtgenote van de Eerwaarde Sangamaji, nadat zij een eindje was weggelopen, terug omkeek en zag dat hij niet naar het kind omkeek en er ook niet tegen sprak dacht zij:</p>
<p>“Deze kluizenaar zal nooit voor zijn zoon zorgen!”</p>
<p>Zij draaide zich om, nam het kind mee en vertrok.</p>
<p>Met het goddelijke oog dat gezuiverd is en bovenmenselijk, zag de Verhevene het onhoffelijke gedrag van de voormalige vrouw van de Eerwaarde Sangamaji.”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“Hij had geen plezier in haar komst,<br>
Noch verdriet toen zij vertrok;<br>
Sangamaji is bevrijd van zijn kluister —<br>
Zo iemand noem ik een brahmaan!”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
