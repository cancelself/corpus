<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud2.8' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over Mucalinda</li>
</ul>
<h1>2.8 Over Suppavasa</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in Kundi, in het Kunditthana-woud. Op dat ogenblik was Suppavasa, een dochter van de Koliya’s, die gedurende zeven jaar kinderloos was gebleven, reeds zeven dagen in barensnood. Alhoewel ze ten prooi was aan erg pijnlijke, stekende, verschrikkelijke barensweeën, troostte ze zich met volgende drie beschouwingen:</p>
<p>“De Bhagavat is werkelijk de Volmaakt Ontwaakte die in de Dhamma verhaalt hoe het lijden dat ik nu onderga, kan vernietigd worden. Ook de gemeenschap van volgelingen van de Bhagavat effent het pad om het lijden dat ik nu onderga achterwege te laten. Heel vreugdevol is het nibbana, waar geen lijden bestaat zoals datgene dat ik nu onderga.”</p>
<p>Op dat ogenblik sprak Suppavasa als volgt tot haar echtgenoot:</p>
<p>“Ga, Heer, naar de Bhagavat toe, en wanneer je bij hem bent aangekomen, vereer Hem dan door met je hoofd zijn voeten aan te raken en vraag Hem of Hij in goede gezondheid verkeert; vraag Hem of alles goed gaat met Hem. Zeg Hem verder dat Suppavasa, de dochter van de Koliya’s, Hem vereert door met haar hoofd de voeten van de Bhagavat aan te raken en Hem vraagt of Hij in goede gezondheid verkeert; of alles goed met Hem gaat. En vertel Hem dat Suppavasa, de dochter van de Koliya’s gedurende zeven jaar kinderloos gebleven is en op dit ogenblik reeds zeven dagen in barensnood is en ten prooi is aan pijnlijke, stekende, verschrikkelijke barensweeën. Zeg Hem ook dat Suppavasa troost vindt in haar lijden door volgende drie beschouwingen: dat de Bhagavat werkelijk de Volmaakt Ontwaakte is die in de Dhamma verhaalt hoe het lijden dat ik nu onderga kan vernietigd worden. Dat de gemeenschap van volgelingen van de Bhagavat het pad effent om het lijden dat ik nu onderga achterwege te laten. Dat het nibbana, waar geen lijden bestaat zoals datgene dat ik nu onderga heel vreugdevol is.”</p>
<p>“Dat zal ik doen”, zei de zoon van de Koliya’s, op vraag van Suppavasa, en hij begaf zich naar de Bhagavat.</p>
<p>Nadat hij de Bhagavat respectvol had begroet, ging hij terzijde staan en sprak als volgt:</p>
<p>“Suppavasa, de dochter van de Koliya’s, vereert de Bhagavat door met haar hoofd de voeten van de Bhagavat aan te raken en laat Hem vragen of Hij in goede gezondheid verkeert; of alles goed met Hem gaat. Suppavassa, de dochter van de Koliya’s, is gedurende zeven jaar kinderloos ge</p>
<p>bleven, en is op dit ogenblik reeds zeven dagen in barensnood en ten prooi aan pijnlijke, stekende, verschrikkelijke barensweeën. Suppavasa vindt</p>
<p>troost in haar lijden door volgende drie beschouwingen: dat de Bhagavat werkelijk de Volmaakt Ontwaakte is die in de Dhamma verhaalt hoe het lijden dat ik nu onderga, kan vernietigd worden. Dat de gemeenschap van volgelingen van de Bhagavat het pad effent om het lijden dat ik nu onderga achterwege te laten. Dat het nibbana, waar geen lijden bestaat zoals datgene dat ik nu onderga heel vreugdevol is.”</p>
<p>De Bhagavat antwoordde als volgt:</p>
<p>“Moge het goed gaan met Suppavasa, de dochter van de Koliya’s. Moge zij een gezonde zoon baren.”</p>
<p>Op hetzelfde ogenblik dat de Bhagavat deze woorden uitsprak, baarde Suppavasa een gezonde zoon.</p>
<p>“Zo zij het, Heer”. Met deze woorden prees de zoon van de Koliya’s, de woorden van de Bhagavat. Hij bedankte de Bhagavat, stond op en vertrok na afscheid genomen te hebben naar huis.</p>
<p>Thuis aangekomen zag de zoon van de Koliya’s dat alles goed was met Suppavasa en met haar zoon. Hij dacht bij zichzelf:</p>
<p>“Hoe wonderlijk, hoe prachtig is de kracht van de Volmaakte dat, op het ogenblik dat hij de woorden uitsprak, Suppavasa een gezonde zoon baarde’.”</p>
<p>Het stemde hem gelukkig en verblijdde hem.</p>
<p>Op dat ogenblik riep Suppavasa, de dochter van de Koliya’s, haar echtgenoot en sprak als volgt:</p>
<p>“Ga, Heer, naar de plaats waar de Bhagavat verblijft, ga naar Hem toe in mijn naam, raak met uw hoofd respectvol zijn voeten aan en spreek Hem als volgt toe: Suppavasa, de dochter van de Koliya’s, was gedurende zeven jaar kinderloos gebleven, en heeft nu, na zeven dagen in barensnood geweest te zijn, een gezonde zoon gebaard en alles gaat goed met haar. Suppavasa zou graag de Boeddha en zijn gevolg uitnodigen om gedurende zeven dagen de maaltijd bij haar te gebruiken. Zij hoopt dat haar voorstel de Bhagavat en zijn gevolg mogen behagen.”</p>
<p>“Dat zal ik doen” zei de zoon van de Koliya’s, op de vraag van Suppavasa, en hij begaf zich naar de Bhagavat toe. Nadat hij de Bhagavat respectvol had begroet, ging hij terzijde staan en sprak als volgt:</p>
<p>“Suppavasa, de dochter van de Koliya’s, was gedurende zeven jaar kinderloos gebleven, en heeft nu, na zeven dagen in barensnood geweest te zijn, een gezonde zoon gebaard en alles gaat nu goed met haar. Suppavasa</p>
<p>zou graag de Boeddha en zijn gevolg uitnodigen om gedurende zeven dagen de maaltijd bij haar te gebruiken. Zij hoopt dat haar voorstel de Bhagavat en zijn gevolg mogen behagen.”</p>
<p>Maar op dat ogenblik had een andere lekenvolgeling de Bhagavat en zijn gevolg uitgenodigd om de maaltijd bij hem te nemen. Deze lekenvolgeling was de verzorger van Eerwaarde Mahamoggallana.</p>
<p>De Bhagavat riep de Eerwaarde Mahamoggallana bij zich en sprak hem als volgt toe:</p>
<p>“Moggallana, ga naar de plaats waar jouw verzorger zich bevindt en zeg hem het volgende: Suppavasa, de dochter van de Koliya’s, is gedurende zeven jaar kinderloos gebleven en heeft nu, na zeven dagen in barensnood geweest te zijn, een gezonde zoon gebaard en alles gaat nu goed met haar. Zij heeft de Bhagavat en zijn gevolg uitgenodigd om gedurende zeven dagen de maaltijd bij haar te nuttigen. Wanneer jij haar toestaat deze maaltijden te schenken, kan jij daarna jouw maaltijd schenken.”</p>
<p>“Dat zal ik doen”, zei Mahamoggallana tot de Bhagavat en hij begaf zich naar de plaats waar zijn verzorger zich bevond. Daar aangekomen sprak hij hem toe als volgt:</p>
<p>“Suppavasa, de dochter van de Koliya’s, is gedurende zeven jaar kinderloos gebleven, en heeft nu, na zeven dagen in barensnood geweest te zijn, een gezonde zoon gebaard en alles gaat nu goed met haar. Zij heeft de Bhagavat en zijn gevolg uitgenodigd om gedurende zeven dagen de maaltijd bij haar te nuttigen. Wanneer jij haar toestaat deze maaltijden te schenken, kan jij daarna jouw maaltijd schenken.”</p>
<p>De verzorger sprak Mahamoggallana toe als volgt:</p>
<p>“Indien u, Heer, zich garant kunt stellen voor drie zaken—mijn bezittingen, mijn leven en mijn vertrouwen—dan zal ik graag Suppavasa, de dochter van de Koliya’s, eerst haar zeven maaltijden laten schenken, waarna ik mijn maaltijd zal schenken.”</p>
<p>Mahamoggallana antwoordde hem als volgt: “Voor twee zaken kan ik me garant stellen, Vriend, namelijk voor je bezittingen en voor je leven; voor je vertrouwen <span class='add'>in de Drie Juwelen</span> moet je zelf zorgen.”</p>
<p>De verzorger antwoordde:</p>
<p>“Wanneer de Eerwaarde Mahamoggallana zich garant stelt voor deze twee zaken—voor mijn bezittingen en voor mijn leven—dan ga ik ermee akkoord dat eerst Suppavasa gedurende zeven dagen de maaltijden schenkt, waarna ik mijn gift gestand zal doen.”</p>
<p>Nadat Mahamoggallana zijn verzorger overtuigd had, begaf hij zich terug naar de Bhagavat en deelde hem de beslissing mee:</p>
<p>“Ik heb mijn verzorger overtuigd, Heer, om Suppavasa eerst haar gift te laten doen gedurende zeven dagen, waarna mijn verzorger zijn gift gestand kan doen.”</p>
<p>Zo geschiedde dat Suppavasa, de dochter van de Koliya’s, aan de Verhevene als de belangrijkste gast en aan zijn gevolg, gedurende zeven dagen de maaltijd schonk, die ze met haar eigen handen had klaargemaakt, bestaande uit uitgelezen zacht en hard voedsel.</p>
<p>Tijdens deze gelegenheid liet ze haar zoontje eer betuigen aan de Verhevene en aan de Sangha.</p>
<p>Toen sprak de Eerwaarde Sariputta het kindje toe als volgt:</p>
<p>“Ik hoop dat het je goed moge gaan. Ik hoop dat je steeds genoeg voedsel moge hebben om in leven te blijven. Ik hoop dat je geen lijden overkomt.”</p>
<p class='speaker'>Het kindje antwoordde:</p>
<p>“Hoe kan het beter met me gaan, Eerwaarde Sariputta? Hoe kan ik in leven blijven? Zeven jaar heb ik doorgebracht in een ketel vol bloed!”</p>
<p><span class='add'>Toen Suppavasa dit gesprek aanschouwde</span> dacht ze het volgende: “Mijn zoon is in gesprek met de generaal van de Sangha.” Het stemde haar gelukkig en verblijdde haar.</p>
<p>De Bhagavat sprak tot Suppavasa, de dochter van de Koliya’s, als volgt:</p>
<p>“Suppavasa, zou je nog een andere zoon zoals deze willen?”</p>
<p>Zij antwoordde: “Heer, ik zou nog zeven andere zonen willen krijgen zoals deze.”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“Onbehaaglijkheid verpakt als genot;<br>
Het onbeminde verpakt als het beminde;<br>
Lijden verpakt als geluk;<br>
Zo worden de achtelozen overmeesterd!”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
