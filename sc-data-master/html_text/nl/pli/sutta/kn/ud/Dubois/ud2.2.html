<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud2.2' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over Mucalinda</li>
</ul>
<h1>2.2 Koningen</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in Savatthi in het Jetavana klooster, gelegen in het park van Anathapindika.</p>
<p>In die tijd verzamelden een groot aantal monniken in de Grote Vergaderzaal nadat ze hun bedelronde hadden volbracht en hun maaltijd hadden verorberd. Tussen hen ontspon zich een gesprek dat zich als volgt ontwikkelde:</p>
<p>“Wie, Oh Broeders, is de rijkste van de twee koningen; wie van beiden bezit de grootste eigendommen; heeft de grootste schatten; de meeste voertuigen. Wie van hen is de sterkste; wie de meest machtige— koning Seniya Bimbisara van Magadha of koning Pasenadi van Kosala?”</p>
<p>Op deze manier kabbelde de discussie verder. Dit was het discussiepunt dat de monniken bezighield op dat moment.</p>
<p>Op dat ogenblik rees de Bhagavat op uit zijn diepe meditatie en begaf zich naar de Grote Vergaderzaal. Daar aangekomen zette hij zich neer op de Hem voorbehouden plaats. Toen hij gezeten was richtte hij zich tot de monniken en vroeg:</p>
<p>“Voor welk gespreksonderwerp, Monniken, zijn jullie tesamen gekomen en welke bespreking hebben jullie zonet onderbroken?”</p>
<p>“Heer, toen we net onze bedelronde volbracht hadden en onze maaltijd verorberd, verzamelden we in de Grote vergaderzaal en zetten ons neer op onze plaatsen. Toen ontstond spontaan een discussie rond volgend onderwerp: Wie, Oh Broeders, is de rijkste van de twee koningen; wie van beiden bezit de grootste eigendommen; heeft de grootste schatten; de meeste voertuigen. Wie van hen is de sterkste; wie de meest machtige— koning Seniya Bimbisara van Magadha of koning Pasenadi van Kosala? Toen de Bhagavat in de Grote Vergaderzaal binnenkwam, hebben we deze bespreking onderbroken.”</p>
<p>De Bhagavat sprak als volgt:</p>
<p>“Monniken, het past niet dat jullie, zonen van goede familie, die uit vertrouwen in de Leer het huis verlaten hebben en de thuisloosheid zijn ingetrokken, zich ledig houden met zulke discussies. Wanneer jullie samen komen, Monniken, hebben jullie slechts twee dingen te doen: ofwel een gesprek voeren over de Dhamma, ofwel edele stilte in acht nemen.”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“Welk zintuiglijk genot er ook moge bestaan<br>
In deze wereld of in de godenwereld,<br>
Vergeleken met de vreugde<br>
Die de vernietiging van begeerte met zich brengt,<br>
Is dit genot slechts een zestiende waard!”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
