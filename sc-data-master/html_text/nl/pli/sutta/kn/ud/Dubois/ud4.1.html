<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud4.1' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over Meghiya</li>
</ul>
<h1>4.1 Over Meghiya</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in Calika, op de Calika-heuvel. In die tijd was de Eerwaarde Meghiya de verzorger van de Bhagavat.</p>
<p>Toen begaf de Eerwaarde Meghiya zich naar de Bhagavat. Daar aangekomen begroette hij Hem respectvol en plaatste zich eerbiedig terzijde. Toen hij daar zo stond, sprak hij als volgt tot de Bhagavat:</p>
<p>“Heer, ik zou graag naar het dorp Jantu wandelen en daar mijn bedelronde doen.”</p>
<p>“Doe maar, Meghiya”, antwoordde de Bhagavat. “Doe wat je denkt te moeten doen.”</p>
<p>En de Eerwaarde Meghiya omgordde ’s morgens zijn gewaad, nam zijn bedelnap en monnikspij en ging het dorp Jantu binnen voor zijn bedeltocht. Nadat hij zijn bedelronde beëindigd had en zijn maaltijd genuttigd, begaf hij zich naar de oever van de Kimikala-rivier. Toen hij daar aankwam en zijn benen strekte door op en neer te lopen langs de oevers van de rivier, zag hij daar een aangenaam en bekoorlijk bosje van mangobomen.</p>
<p>De Eerwaarde Meghiya riep verrukt uit:</p>
<p>“Hoe mooi, hoe bekoorlijk is dit mangobosje! Dit is werkelijk een plaats dat past voor een zoon van goede familie die zich heeft voorgenomen te streven naar zijn bevrijding. Wanneer de Bhagavat ermee akkoord gaat, dan wil ik terugkeren naar dit Mango-bosje om er te streven naar mijn bevrijding.”</p>
<p>En de Eerwaarde Meghiya begaf zich naar de Bhagavat. Daar aangekomen begroette hij Hem respectvol en zette zich eerbiedig terzijde neer. Eenmaal gezeten zei hij tegen de Bhagavat:</p>
<p>“In de voormiddag, Heer, nadat ik me gereed gemaakt had voor mijn bedelronde, mijn bedelnap en mijn monnikspij genomen had en het dorp Jantu binnengegaan was voor mijn bedelronde, en nàdat ik vervolgens mijn bedelronde beëindigd had en mijn maaltijd genomen, ging ik naar de oever van de Kimikala-rivier. Toen ik daar aankwam en mijn benen strekte</p>
<p>door op en neer te lopen langs de oevers van de rivier, zag ik plots een aangenaam en bekoorlijk bosje van mangobomen.</p>
<p>Toen ik dit zag, riep ik—geëmotioneerd—het volgende uit:</p>
<p>“Hoe mooi, hoe bekoorlijk is dit mangobosje! Dit is werkelijk een plaats die past voor een zoon van goede familie die zich heeft voorgenomen te streven naar zijn bevrijding. Wanneer de Bhagavat ermee akkoord gaat, wil ik terugkeren naar dit Mango-bosje om er te streven naar mijn bevrijding.”</p>
<p class='speaker'>En de Eerwaarde Meghiya herhaalde vervolgens expliciet zijn verzoek aan de Bhagavat:</p>
<p>“Heer, wanneer u ermee akkoord gaat, dan wil ik terugkeren naar dit Mango-bosje om er te streven naar mijn bevrijding.”</p>
<p>Nadat de Eerwaarde Meghiya deze woorden gesproken had, zei de Verhevene:</p>
<p>“Wacht daar nog even mee, Meghiya. Momenteel zijn wij hier alleen. Wacht hier tenminste mee tot er nog een andere monnik langs komt.”</p>
<p>Een tweede keer wendde de eerwaarde Meghiya zich tot de Bhagavat en sprak volgende woorden:</p>
<p>“U hebt niets meer te doen, Heer; U hebt niets meer toe te voegen aan hetgeen U gerealiseerd hebt. Maar ik, Heer, moet nog veel toevoegen aan hetgeen ik al gedaan heb. Daarom vraag ik uw toestemming om me naar het mangobosje te begeven om er verder te streven naar mijn bevrijding.”</p>
<p>Maar ook voor de tweede maal sprak de Bhagavat volgende woorden:</p>
<p>“Wacht daar nog even mee, Meghiya. Momenteel zijn wij hier alleen. Wacht hier tenminste mee tot er nog een andere monnik langs komt.”</p>
<p>En een derde keer wendde de Eerwaarde Meghiya zich tot de Bhagavat en sprak volgende woorden:</p>
<p>“U hebt niets meer te doen, Heer; U hebt niets meer toe te voegen aan hetgeen U gerealiseerd hebt. Maar ik, Heer, moet nog veel toevoegen aan hetgeen ik al gedaan heb. Daarom vraag ik uw toestemming om me naar het mangobosje te begeven om er verder te streven naar mijn bevrijding.”</p>
<p class='speaker'>De Boeddha sprak volgende woorden tot Meghiya:</p>
<p>“Wat kan ik daar tegen inbrengen, Meghiya? Je zegt me dat je tot bevrijding wilt komen. Doe wat je denkt te moeten doen.”</p>
<p>En de Eerwaarde Meghiya stond op van zijn zitplaats, groette de Verhevene, draaide rechts om Hem heen en begaf zich naar de plaats waar het mangobosje zich bevond. Daar aangekomen zette hij zich neer aan de voet van een mangoboom om er het warmste van de dag door te brengen.</p>
<p>Wanneer hij daar zo zat aan de voet van de mangoboom werd de Eerwaarde Meghiya geplaagd door drie slechte, onheilzame gedachten, namelijk door zinnelijke gedachten; door boosaardige gedachten en door agressieve gedachten.</p>
<p>En de Eerwaarde Meghiya dacht bij zichzelf:</p>
<p>“Hoe eigenaardig is dit! Hoe vreemd is het dat ik, die uit vertrouwen <span class='add'>in de Drie Juwelen</span> het huis verlaten heb en de thuisloosheid ben ingegaan, door deze slechte en onheilzame gedachten geplaagd wordt, namelijk door zinnelijke gedachten; door boosaardige gedachten en door agressieve gedachten.”</p>
<p>’s Avonds stond de Eerwaarde Meghiya op, kwam uit zijn afzondering en begaf zich naar de plaats waar de Bhagavat zich bevond. Daar aangekomen begroette hij de Bhagavat respectvol en zette zich respectvol terzijde neer. Eenmaal gezeten zei hij tot de Bhagavat:</p>
<p>“Toen ik, Heer, in het mangobosje zat werd ik geplaagd door drie slechte, onheilzame gedachten—zinnelijke gedachten; boosaardige gedachten en agressieve gedachten. En ik dacht bij mezelf: Hoe eigenaardig is dit! Hoe vreemd is het dat ik, die uit vertrouwen <span class='add'>in de Drie Juwelen</span> het huis verlaten heb en de thuisloosheid ben ingegaan, door deze slechte en onheilzame gedachten wordt geplaagd, namelijk door zinnelijke gedachten; door boosaardige gedachten en door agressieve gedachten.”</p>
<p class='speaker'>De Bhagavat sprak de Eerwaarde Meghiya als volgt toe:</p>
<p>“Meghiya, wanneer de bevrijding van de geest nog niet tot volkomen rijpheid gekomen is, leiden vijf voorwaarden tot volkomen ontplooiing.</p>
<p>Welke zijn deze vijf voorwaarden?</p>
<p>In deze wereld, Meghiya, zou een monnik een deugdzame vriend, een spirituele gezel moeten hebben. Voor een monnik waarvan de geest nog niet tot volkomen rijpheid gekomen is, is dit de eerste voorwaarde die leidt tot maturiteit.</p>
<p>Verder, Meghiya, moet een monnik deugdzaam zijn en zijn leven zo inrichten dat hij zich beheerst overeenkomstig de Patimokkha. Hij moet begiftigd zijn met zuiver gedrag, hij moet gevaar zien in de kleinste fout en de morele precepten in acht nemen en er zich in oefenen. Voor een monnik waarvan de geest nog niet tot volkomen rijpheid gekomen is, is dit de tweede voorwaarde die leidt tot maturiteit.</p>
<p>Verder, Meghiya, moet een monnik een dhammatalk kunnen houden over <span class='add'>onderwerpen als:</span> de neiging tot afzondering; de bescherming van de geest; de verveling die de wereld met zich brengt; het wegsterven van verlangens; de beëindiging van deze verlangens; de innerlijke rust; het hogere inzicht; het ontwaken; Nibbana. Verder gesprekken over soberheid; tevredenheid; afzondering; het zich onthouden van sociaal contact; ijver en het opwekken van energie; wijsheid; bevrijding; bevrijding die voortvloeit uit ‘zien en weten’.</p>
<p>Door zulke dhammatalks wordt innerlijke vrede gerealiseerd en worden problemen en moeilijkheden overwonnen. Voor een monnik waarvan de geest nog niet tot volkomen rijpheid gekomen is, is dit de derde voorwaarde die leidt tot maturiteit.</p>
<p>Verder, Meghiya, moet een monnik ijverig een leven van inspannende beoefening leiden; hij moet onheilzame gemoedstoestanden opgeven; heilzame gemoedstoestanden laten opkomen; zijn inspanningen krachtig ontwikkelen zodat hij niet versaagt bij het ontwikkelen van heilzame geestestoestanden. Voor een monnik waarvan de geest nog niet tot volkomen rijpheid gekomen is, is dit de vierde voorwaarde die leidt tot maturiteit.</p>
<p>En verder, Meghiya, moet een monnik inzicht hebben. Hij moet begiftigd zijn met inzicht in het ontstaan en vergaan van alle dingen—die doordringing, die edele penetratie, die voert naar het einde van alle leed. Voor een monnik waarvan de geest nog niet tot volkomen rijping gekomen is, is dit de vijfde voorwaarde die leidt tot maturiteit.</p>
<p>Voor een monnik, Meghiya, waarvan de geest nog niet tot volkomen rijping gekomen is, zijn dit de vijf voorwaarden die leiden tot maturiteit.</p>
<p>Op deze manier, Meghiya, mag verwacht worden van de monnik die beschikt over een kalyanamitta, een spirituele metgezel, dat hij deugdzaam zal zijn, dat hij zijn leven zelf zal beteugelen, overeenkomstig de patimokkha; dat hij begiftigd zal zijn met deugdzaam gedrag; dat hij gevaar zal zien in zelfs de kleinste fouten; dat hij de morele precepten in acht zal nemen en er zich in zal oefenen.</p>
<p>Op deze manier, Meghiya, mag verwacht worden van de monnik die beschikt over een kalyanamitta, een spirituele metgezel, dat hij gesprekken kan voeren over <span class='add'>onderwerpen als:</span> de neiging tot afzondering; de bescherming van de geest; de verveling die de wereld met zich brengt; het wegsterven van verlangens; de beëindiging van deze verlangens; de innerlijke rust; het hogere inzicht; het ontwaken; Nibbana. Verder gesprekken over soberheid; tevredenheid; afzondering; het zich onthouden van sociaal contact; ijver en het opwekken van energie; wijsheid; bevrijding; bevrijding die voortvloeit uit ‘zien en weten’. Dat door zulke gesprekken</p>
<p>innerlijke bevrediging wordt gerealiseerd en problemen en moeilijkheden overwonnen.</p>
<p>Op deze manier, Meghiya, mag verwacht worden van de monnik die beschikt over een kalyanamitta, een spirituele metgezel, dat hij ijverig een leven van inspannende beoefening zal leiden: onheilzame gemoedstoestanden zal opgeven; heilzame gemoedstoestanden zal laten opkomen; zijn inspanningen krachtig zal ontwikkelen zodat hij niet versaagt bij het ontwikkelen van heilzame geestestoestanden.</p>
<p>Op deze manier, Meghiya, mag verwacht worden van de monnik die beschikt over een kalyanamitta, een spirituele metgezel, dat hij inzicht zal hebben. Dat hij begiftigd is met inzicht in het ontstaan en vergaan van alle dingen—die doordringing, die edele penetratie, die voert naar het einde van alle leed.</p>
<p>En tenslotte, Meghiya, moet de monnik, die deze vijf voorwaarden in zichzelf gerealiseerd heeft, nog vier andere dingen ontwikkelen:</p>
<p>Om zinnelijke lust op te geven moet hij mediteren op de afschuwelijkheid van het lichaam; om aan boosheid en kwaadwilligheid te verzaken moet hij liefdevolle vriendelijkheid ontwikkelen; om zijn gedachtenstroom te stoppen, moet hij mediteren op de inkomende en de uitgaande adem en om de begoocheling van het ‘ik’ uit te roeien moet hij mediteren op de vergankelijkheid van alle dingen. <span class='add'>De monnik</span> die het besef van de vergankelijkheid in zichzelf realiseert, realiseert ook in zichzelf zelfloosheid. Wie zelfloosheid in zichzelf realiseert, vernietigt de begoocheling van het ‘ik’ en bereikt—in dit leven—nibbana.”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“De geest dwaalt voortdurend rond<br>
In triviale gedachten, in subtiele gedachten.<br>
Wie zich niet bewust is van deze dolende geest<br>
Wandelt van het ene bestaan naar het andere.<br>
Zij echter die deze gedachtenstroom doorzien,<br>
Zij die deze stroom aandachtig en ijverig beteugelen.<br>
Zij die volledig ontwaakt zijn<br>
Hebben deze voortdurend dwalende geest<br>
Volledig achter zich gelaten.”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
