<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud3.10' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over Nanda</li>
</ul>
<h1>3.10 De wereld</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in Uruvela, nabij de Neranjara-rivier, aan de voet van de Bodhi-boom. Hij was pas tot volkomen Ontwaken gekomen. De Bhagavat zat daar gedurende zeven opeenvolgende dagen, met de benen gekruist in meditatiehouding en hij ervaarde er het geluk van zijn Zelfrealisatie.</p>
<p>Aan het einde van de zevende dag, rees de Bhagavat op uit zijn diepe concentratie en onderzocht de wereld met het Boeddha-oog. Terwijl Hij de wereld onderzocht op deze manier <span class='add'>met het Boeddha-oog</span> zag de Verhevene wezens die gepijnigd werden door allerlei soorten kwellingen en verteerd door allerlei soorten koortsachtige verlangens, geboren uit passie (raga), uit haat (dosa) en uit begoocheling (moha).”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“Deze wereld is onderhevig aan kwelling;<br>
Geteisterd door <span class='add'>zintuiglijk</span> contact,<br>
Noemt de wereld deze ziekte 'het zelf’.<br>
Hoe men zich deze ziekte ook voorstelt,<br>
Zij is telkens anders.</p>
<p>Doordat zij steeds iets anders wordt,<br>
Is de wereld verslaafd aan “worden”—<br>
Gehecht aan “worden”.<br>
Geketend door dit “worden” zoekt ze vreugde in dit “worden”.<br>
Maar deze vreugde brengt haar slechts angst,<br>
En angst voert tot lijden.”<br>
Het heilige leven wordt geleid<br>
Om dit “worden’ los te laten.</p>
</blockquote>
<p>“Wat kluizenaars en brahmanen ook mogen gezegd hebben over bevrijding uit het bestaan door te “worden’: ik zeg u dat zij nooit tot bevrijding gekomen zijn door te “worden”. Maar ook de kluizenaars en brahmanen die gezegd hebben dat ze tot bevrijding uit het bestaan gekomen zijn door niet te “worden”, hebben hun bevrijding uit het bestaan niet gerealiseerd. Al het lijden komt voort uit hechting. Slechts door de vernietiging van hechting wordt ook het lijden vernietigd.”</p>
<blockquote class='gatha'>
<p>“Kijk naar de mensen die deze wereld bevolken.<br>
Zie hoe zij gekweld zijn door onwetendheid.<br>
Zij komen in het bestaan <span class='add'>zij “worden”</span>,<br>
Wentelen zich in het bestaan <span class='add'>in het “worden”</span><br>
Maar komen niet tot bevrijding.</p>
<p>Welke vormen van “worden” er ook zijn,<br>
Op welke manier ook, waar dan ook:<br>
Al deze vormen van “worden” zijn vergankelijk (anicca)<br>
En onbevredigend (dukkha) omdat het in hun aard ligt<br>
Om steeds opnieuw te veranderen (anatta).</p>
</blockquote>
<blockquote class='gatha'>
<p>Door dit te zien zoals het werkelijk is,<br>
Met helder inzicht te zien hoe het zich manifesteert<br>
Wordt de hunkering naar bestaan <span class='add'>het “worden”</span> opgegeven.<br>
Evenmin zoekt men dan vreugde in 'niet-bestaan’.<br>
Nibbana is de vernietiging van alle hunkering.<br>
Het is het versterven—het uitdoven.</p>
<p>Een monnik die op deze manier uitgedoofd is<br>
Door zich aan niets meer te hechten<br>
Komt niet meer tot “worden.”<br>
Mara is verslagen. De strijd is beslist:<br>
Deze man is voorbij alle vormen van “worden” gegaan!”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
