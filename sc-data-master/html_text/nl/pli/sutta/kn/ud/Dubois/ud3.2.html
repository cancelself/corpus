<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud3.2' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over Nanda</li>
</ul>
<h1>3.2 Over Nanda</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in Savatthi in het Jetavana klooster, gelegen in het park van Anathapindika.</p>
<p>In die tijd zegde Eerwaarde Nanda, de halfbroer van de Bhagavat, het volgende tot een aantal monniken:</p>
<p>“Vrienden, ik voel me ongelukkig met het religieuze leven dat ik leid. Ik voel me onbekwaam om een religieus leven te leiden. Ik ben van plan om mijn geloften te herroepen en terug te keren naar het lagere leven.”</p>
<p>Een monnik begaf zich naar de plaats waar de Bhagavat zich bevond. Hij naderde hem, begroette hem respectvol en zette zich terzijde. Toen hij gezeten was sprak hij tot de Bhagavat als volgt:</p>
<p>“Heer, de Eerwaarde Nanda, de halfbroer van de Bhagavat, heeft tot verschillende monniken het volgende gezegd: 'Vrienden, ik voel me ongelukkig met het religieuze leven dat ik leid. Ik voel me onbekwaam om een religieus leven te leiden. Ik ben van plan om mijn geloften te herroepen en terug te keren naar het lagere leven.’”</p>
<p>De Bhagavat riep één van de monniken bij hem en zegde:</p>
<p>“Ga in mijn naam naar de Eerwaarde Nanda en zeg hem dat de Leraar hem wil spreken.”</p>
<p>“Dat zal ik doen, Heer”, zegde de monnik tegen de Bhagavat en hij begaf zich naar de Eerwaarde Nanda, de halfbroer van de Bhagavat. Daar aangekomen zei hij:</p>
<p>“Vriend Nanda, de Bhagavat heeft me naar u toe gezonden met de mededeling dat Hij u wil spreken.”</p>
<p>“Dat zal ik doen, Vriend”, zei de Eerwaarde Nanda en hij begaf zich naar de plaats waar de Bhagavat verbleef. Daar aangekomen ging hij naar de Bhagavat toe, begroette Hem respectvol en ging terzijde zitten. Eenmaal daar gezeten sprak de Bhagavat tot de Eerwaarde Bhaddiya als volgt:</p>
<p>“Is het juist, Nanda, wat ik hoor dat jij tot verschillende monniken het volgende hebt gezegd: 'Vrienden, ik voel me ongelukkig met het religieuze leven dat ik leid. Ik voel me onbekwaam om een religieus leven te leiden. Ik ben van plan om mijn geloften te herroepen en terug te keren naar het lagere leven.’”</p>
<p>“Ja, Heer.” <span class='add'>antwoordde de Eerwaarde Nanda</span></p>
<p>“Maar waarom, Nanda, voel je je zo ongelukkig met het religieuze leven dat je leidt; waarom voel je je onbekwaam om het religieuze leven te leiden; waarom ben je van plan om je geloften te herroepen en terug te keren naar het lagere leven?”</p>
<p>“Heer, toen ik het huis verliet keek het mooiste meisje van de Sakya-clan me met half gekamde haren aan vanuit haar venster en prevelde me toe:“Keer vlug <span class='add'>naar mij</span> terug, Heer.”</p>
<p>“Wanneer ik hieraan terugdenk, Heer, voel ik me ongelukkig met het religieuze leven dat ik leid. Voel ik me onbekwaam om het religieuze leven te leiden. En ben ik van plan om mijn geloften te herroepen en terug te keren naar het lagere leven.”</p>
<p>Toen nam de Bhagavat de Eerwaarde Nanda bij de arm en net zoals een sterke man zijn gebogen arm strekt of zijn gestrekte arm buigt, net op dezelfde manier verdween de Bhagavat uit het Jetavana om onmiddellijk opnieuw te verschijnen in de hemel van de Drieëndertig Devas. Op dat moment werd Sakka, de Opperste deva van de Devas, door vijfhonderd roosvoetige hemelse nimfen verwend.</p>
<p>Daarop sprak de Bhagavat de volgende woorden tot de Eerwaarde Nanda:</p>
<p>“Zie je de roosvoetige hemelse nimfen, Nanda?”</p>
<p>“Ja, Heer.” <span class='add'>antwoordde de Eerwaarde Nanda</span>.</p>
<p>“Zeg me, Nanda, wie is er mooier, aantrekkelijker en lieflijker: het mooiste meisje van de Sakya-clan of deze vijfhonderd roosvoetige hemelse nimfen?”</p>
<p>“Als een verschroeide apin, met afgesneden neus en oren, zo vergelijk ik het mooiste meisje van de Sakya-clan met deze vijfhonderd hemelse nimfen, Heer. Ze bezit geen fractie van de schoonheid van deze nimfen; ze is in niets te vergelijken met hen. Deze vijfhonderd nimfen zijn mooier, aantrekkelijker en lieflijker.”</p>
<p>“Verheug je, Nanda, verheug je”, zei de Bhagavat, “ik sta er borg voor dat je die vijfhonderd roosvoetige nimfen zal krijgen.”</p>
<p>“Wanneer de Bhagavat me kan garanderen dat ik deze vijfhonderd roosvoetige nimfen zal krijgen, dan zal ik me verheugen in het religieuze leven.” <span class='add'>antwoordde de Eerwaarde Nanda</span>.</p>
<p>Toen nam de Bhagavat de Eerwaarde Nanda bij de arm en net zoals een sterke man zijn gebogen arm strekt of zijn gestrekte arm buigt, net op dezelfde manier verdween de Bhagavat uit de hemel van de Drieëndertig Devas om onmiddellijk opnieuw te verschijnen in het Jetavana.</p>
<p>De monniken kwamen te weten dat de Eerwaarde Nanda, de halfbroer van de Bhagavat, het religieuze leven leidde omwille van de belofte door de Bhagavat van het verkrijgen van vijfhonderd hemelse roosvoetige nimfen.</p>
<p>De monniken, de gezellen van de Eerwaarde Nanda, noemden hem een slaaf, een gemeen persoon. Zij vertolkten dit als volgt:</p>
<p>“Een slaaf is deze Eerwaarde Nanda, een gemeen persoon, die het heilige leven leidt omwille van nimfen. De Bhagavat staat er garant voor dat hij vijfhonderd roosvoetige nimfen zal krijgen.”</p>
<p>Dit stemde de Eerwaarde Nanda verdrietig. Hij voelde zich vernederd en beschaamd over het feit dat zijn metgezellen hem een slaaf en een gemeen persoon noemden. Daarop trok de Eerwaarde Nanda zich in eenzaamheid terug en met grote ijver, met vastberadenheid, met zelfbeheersing, bereikte hij het niet overtroffen einddoel van het heilige leven, waarvoor zonen van goede familie het huis verlaten en de thuisloosheid intrekken om—reeds in dit leven—<span class='add'>nibbana</span> te ontdekken en te realiseren. Hij besefte duidelijk dat “geboorte vernietigd is, het heilige leven geleefd is, gedaan is wat gedaan moet worden, en dat er niets meer is dat tot terugkomst hier leidt.”</p>
<p>Zo werd de Eerwaarde Nanda een arahant.</p>
<p>Toen, aan het einde van de nacht, begaven een aantal hemelse wezens, die van een ongelooflijke schoonheid waren, zich naar de plaats waar de Bhagavat verbleef. Zij zetten het hele Jetavana in een lichtgevende gloed en toen ze de Bhagavat naderden, begroetten ze Hem respectvol en stelden zich terzijde op.</p>
<p>Deze hemelse wezens spraken de Bhagavat als volgt toe:</p>
<p>“De Eerwaarde Nanda, Heer, uw halfbroer, heeft, nadat hij de mentale bezoedelingen in zichzelf vernietigd had, het hogere inzicht gerealiseerd in dit leven, waardoor hij de vreugde van de bevrijding van het hart—de vreugde van de bevrijding door inzicht—bereikte.”</p>
<p>Ook tot de Bhagavat drong het door dat de Eerwaarde Nanda, door de vernietiging van de mentale bezoedelingen in zichzelf, het hogere inzicht gerealiseerd had in dit leven, waardoor hij de vreugde van de bevrijding van het hart—de vreugde van de bevrijding door inzicht—bereikte.</p>
<p>Toen, op het eind van de nacht, begaf de Eerwaarde Nanda zich naar de plaats waar de Bhagavat zich bevond en na hem genaderd te zijn, groette hij hem respectvol en zette zich terzijde. Eenmaal gezeten sprak hij als volgt tot de Bhagavat:</p>
<p>“Heer, u hebt mij de garantie gegeven dat ik in het bezit zou komen van vijfhonderd roosvoetige hemelse nimfen, maar ik onthef de Bhagavat van deze belofte.”</p>
<p class='speaker'>De Bhagavat sprak als volgt:</p>
<p>“Nanda, na mijn geest doordrongen te hebben met de jouwe, weet ik dat jij—door de vernietiging van de mentale bezoedelingen in jezelf, het hogere inzicht gerealiseerd hebt in dit leven, waardoor jij de vreugde van de bevrijding van het hart—de vreugde van de bevrijding door inzicht—bereikt hebt.</p>
<p>Ook de devas hebben mij verteld dat jij—door de vernietiging van de mentale bezoedelingen in jezelf, het hogere inzicht gerealiseerd hebt in dit leven, waardoor jij de vreugde van de bevrijding van het hart—de vreugde van de bevrijding door inzicht—bereikt hebt.</p>
<p>Op het moment dat jouw hart bevrijd werd van de mentale bezoedelingen, werd ook ik bevrijd van mijn belofte.”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“Wie het moeras van de onzuiverheid overgestoken is,<br>
Wie de doornen van het verlangen heeft vernietigd,<br>
En de uitroeiing van onwetendheid heeft gerealiseerd—<br>
Zulke monnik gaat voorbij aan geluk en leed!”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
