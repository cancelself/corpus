<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud5.8' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over Sona</li>
</ul>
<h1>5.8 Over Ananda</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in Rajagaha, in het Bamboebos (Veluvana) bij de Eekhoorn Voederplaats (Kalandakanivapa).</p>
<p>Op dat moment, op de dag van Uposatha, omgordde de Eerwaarde Ananda ’s ochtends zijn gewaad, nam zijn bedelnap en monnikspij en begaf zich naar Rajagaha om voedsel te bedelen.</p>
<p>Toen Devadatta de Eerwaarde Ananda in Rajagaha om voedsel zag bedelen, benaderde hij hem en zei:</p>
<p>“Vanaf vandaag, vriend Ananda, zal ik uposatha houden apart van de Verhevene en apart van de Sangha. Verder zal ik vanaf nu het reilen en zeilen van de Sangha op mij nemen.”</p>
<p>Nadat de Eerwaarde Ananda zijn pindapata in Rajagaha beëindigd had en zijn maaltijd genomen had begaf hij zich naar de plaats waar de Bhagavat zich bevond. Eenmaal bij de Bhagavat aangekomen groette hij Hem respectvol en zette zich terzijde. Eenmaal gezeten sprak hij de Bhagavat als volgt toe:</p>
<p>“Nadat ik mij in de voormiddag aangekleed had, mijn bedelnap en monnikspij genomen en me naar Rajagaha begeven had om voedsel te bedelen, benaderde Devadatta mij en zei het volgende:</p>
<p>“Vanaf vandaag, vriend Ananda, zal ik uposatha houden apart van de Bhagavat en apart van de Sangha. Verder zal ik vanaf nu het reilen en zeilen van de Sangha op mij nemen.”</p>
<p>En de Eerwaarde Ananda voegde eraan toe:</p>
<p>“Vandaag, Heer, zal Devadatta de Sangha splitsen, uposatha houden en het reilen en zeilen van de Sangha op zich nemen.”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“Voor een goed mens is het gemakkelijk om het goede te doen;<br>
Voor een slecht mens is het moeilijk om het goede te doen.<br>
Voor een slecht mens is het gemakkelijk om het slechte te doen;<br>
Voor de edelen (ariyas) is het moeilijk om het slechte te doen.”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
