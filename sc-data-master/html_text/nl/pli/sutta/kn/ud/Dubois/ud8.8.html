<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud8.8' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over de stad Patali</li>
</ul>
<h1>8.8 Over Visakha</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in Savatthi, in het Pubbarama in het huis van de moeder van Migara.</p>
<p>In die tijd was een lief en charmant kleinkind van Visakha, Migara's moeder gestorven. Toen ging Visakha, Migara's moeder, met natte kleren en natte haren midden op de dag naar de plaats waar de Bhagavat zich bevond. Eenmaal daar aangekomen begroette zij de Bhagavat respectvol en zette zich terzijde neer. Daarop sprak de Bhagavat de volgende woorden tot haar:</p>
<p>“Waar kom jij vandaan, Visakha, midden op de dag met natte kleren en met natte haren?”</p>
<p>“Heer, mijn lief en charmant kleinkind is gestorven. Dat is de reden waarom ik naar hier gekomen ben op het midden van de dag met natte kleren en natte haren.”</p>
<p>“Visakha, zou je graag zoveel kinderen en kleinkinderen hebben als dat er mensen in Savatthi leven?”</p>
<p>“Heer, ik zou graag zoveel kinderen en kleinkinderen hebben als dat er mensen in Savatthi leven!”</p>
<p>“Maar, Visakha, hoeveel mensen sterven er dagelijks in Savatthi?”</p>
<p>“Soms, Heer, sterven er dagelijks tien mensen in Savatthi. Soms sterven er dagelijks negen mensen in Savatthi of acht, of zeven, of zes, of vijf, of vier, of drie, of twee mensen in Savatthi. Soms sterft slechts één mens per dag in Savatthi. Savatthi is nooit zonder stervende mensen, Heer!”</p>
<p>“Wat denk je, Visakha, zou je dan ooit zonder natte kleren en natte haren zijn?”</p>
<p>“Neen, Heer, ik heb er genoeg van om zoveel kinderen en kleinkinderen te willen hebben!”</p>
<p>“Visakha, zij die honderd geliefden hebben, hebben honderd maal lijden. Zij die negentig geliefden hebben, hebben negentig maal lijden. Zij die tachtig, zeventig, zestig, vijftig, veertig, dertig, twintig, tien, vijf, vier, drie, twee geliefden hebben, hebben twee maal lijden. Zij die één geliefde hebben, hebben éénmaal lijden. Zij die geen geliefden hebben, hebben geen lijden. Ik zeg, dat zij zonder verdriet zijn, vlekkeloos en zonder wanhoop.”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“Wat voor verdriet of weeklagen er ook bestaan<br>
—De vele soorten dukkha in de wereld—<br>
Spruiten voort uit het feit dat er iets affectie oproept.<br>
Zonder dat affectieve bestaat dukkha niet.<br>
Daarom zijn zij gelukkig en vrij van verdriet<br>
Die niets bezitten wat affectie oproept, waar dan ook in de wereld.<br>
Streef er daarom naar om zonder verdriet en onbezoedeld te zijn:<br>
Houdt niet vast wat affectie oproept, waar dan ook in de wereld!”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
