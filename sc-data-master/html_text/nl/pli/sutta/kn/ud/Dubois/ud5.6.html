<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud5.6' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over Sona</li>
</ul>
<h1>5.6 Over Sona</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in Savatthi in het Jetavana klooster, gelegen in het park van Anathapindika.</p>
<p>In die tijd woonde de Eerwaarde Mahakaccana in het koninkrijk Avanti, meer bepaald in de stad Kuraraghara die gelegen was op de heuvel Pabatta. De lekenvolgeling Sona Kotikanna was er zijn verzorger.</p>
<p>Toen Sona Kotikanna het geluk dat voortspruit uit afzondering ervaarde, rees bij hem volgende gedachte op:</p>
<p>“Zoals de Eerwaarde Mahakacanna de Leer onderwijst is het geen gemakkelijke opdracht voor een huisman om het heilige leven in al zijn pracht, in volkomen zuiverheid, in zijn stralende perfectie te leiden. Als ik nu eens mijn hoofdhaar en mijn baard zou afknippen, de monnikspij zou omgorden, het huis zou verlaten en de thuisloosheid intrekken!”</p>
<p>Zo gezegd, zo gedaan. De lekenvolgeling Sona Kotikanna begaf zich naar de plaats waar de Eerwaarde Mahakaccana zich bevond. Eenmaal daar aangekomen begroette hij de eerwaarde Mahakaccana respectvol en zette zich terzijde neer. Toen hij gezeten was sprak hij de volgende woorden:</p>
<p>“Toen ik het geluk dat voortspruit uit afzondering ervaarde, rees volgende gedachte bij me op:</p>
<p>Zoals de Eerwaarde Mahakaccana de Leer onderwijst is het geen gemakkelijke opdracht voor een huisman om het heilige leven in al zijn pracht, in volkomen zuiverheid, in zijn stralende perfectie te leiden. Als ik nu eens mijn hoofdhaar en mijn baard zou afknippen, de monnikspij zou omgorden, het huis zou verlaten en de thuisloosheid intrekken!”</p>
<p class='speaker'>En Sona Kotikanna voegde eraan toe:</p>
<p>“Mag ik u verzoeken, Heer, mij toe te laten tot de Orde van hen die de wereld verzaken!”</p>
<p>De Eerwaarde Mahakaccana sprak vervolgens deze woorden tot zijn verzorger Sona Kotikanna:</p>
<p>“Moeilijk is het, Sona, om het heilige leven levenslang te leiden. Moeilijk is het om je tevreden te stellen met één maaltijd per dag. Moeilijk is het om alleen te slapen. Overweeg om, als huisman, op gezette tijden de precepten van de Boeddhas te beoefenen door je tevreden te stellen met één maaltijd per dag en om alleen te slapen.”</p>
<p>Nadat Sona Kotikanna deze woorden had laten doordringen verminderde zijn voornemen om de thuisloosheid in te trekken.</p>
<p>Toen Sona Kotikanna echter opnieuw het geluk dat voortspruit uit afzondering ervaarde, rees bij hem voor de tweede keer de gedachte op:</p>
<p>“Zoals de Eerwaarde Mahakacanna de Leer onderwijst is het geen gemakkelijke opdracht voor een huisman om het heilige leven in al zijn pracht, in volkomen zuiverheid, in zijn stralende perfectie te leiden. Als ik nu eens mijn hoofdhaar en mijn baard zou afknippen, de monnikspij zou omgorden, het huis zou verlaten en de thuisloosheid intrekken!”</p>
<p>Zo gezegd, zo gedaan. De lekenvolgeling Sona Kotikanna begaf zich naar de plaats waar de Eerwaarde Mahakaccana zich bevond. Eenmaal daar aangekomen begroette hij de Eerwaarde Mahakaccana respectvol en zette zich terzijde neer. Toen hij gezeten was sprak hij de volgende woorden:</p>
<p>“Toen ik het geluk dat voortspruit uit afzondering ervaarde, rees volgende gedachte opnieuw bij me op:</p>
<p>Zoals de Eerwaarde Mahakaccana de Leer onderwijst is het geen gemakkelijke opdracht voor een huisman om het heilige leven in al zijn pracht, in volkomen zuiverheid, in zijn stralende perfectie te leiden. Als ik nu eens mijn hoofdhaar en mijn baard zou afknippen, de monnikspij zou omgorden, het huis zou verlaten en de thuisloosheid intrekken!”</p>
<p class='speaker'>En Sona Kotikanna voegde eraan toe:</p>
<p>“Mag ik u verzoeken, Heer, mij toe te laten tot de Orde van hen die de wereld verzaken!”</p>
<p>De Eerwaarde Mahakaccana sprak vervolgens opnieuw deze woorden tot zijn verzorger Sona Kotikanna:</p>
<p>“Moeilijk is het, Sona, om het heilige leven levenslang te leiden. Moeilijk is het om je tevreden te stellen met één maaltijd per dag. Moeilijk is het om alleen te slapen. Overweeg om, als huisman, op gezette tijden de precepten van de Boeddhas te beoefenen door je tevreden te stellen met één maaltijd per dag en om alleen te slapen.”</p>
<p>Nadat Sona Kotikanna deze woorden had laten doordringen verminderde zijn voornemen om de thuisloosheid in te trekken.</p>
<p>Maar ook een derde keer rees bij Sona Kotikanna het verlangen op om de thuisloosheid in te trekken nadat hij opnieuw het geluk ervaren had dat voortspruit uit afzondering. En opnieuw verzocht hij de Eerwaarde Mahakaccana hem toe te laten tot de Orde van hen die aan de wereld verzaken.</p>
<p>Nu aanvaardde de Eerwaarde Mahakaccana het verzoek van zijn verzorger Sona Kotikanna om opgenomen te worden in de Orde.</p>
<p>Op dat ogenblik waren er weinig monniken in het zuiden van het koninkrijk Avanti. Nadat de Eerwaarde Mahakaccana er na drie jaar met veel moeite en geduld in geslaagd was om een kapittel van tien monniken samen te brengen gaf hij aan Sona de toestemming tot volledige opname in de monnikensangha.</p>
<p>Toen de Eerwaarde Sona het regenseizoen in afzondering doorbracht rees volgende gedachte in hem op:</p>
<p>“Nog nooit heb ik de Bhagavat in de ogen gekeken. Ik heb enkel van horen zeggen dat hij zo en zo is. Indien mijn leraar ermee akkoord gaat zou ik me naar de Bhagavat—de Verhevene, de Volkomen Ontwaakte—willen begeven om hem in levende lijve te zien.”</p>
<p>En nadat de Eerwaarde Sona tegen valavond oprees uit zijn eenzame meditatie begaf hij zich naar de plaats waar de Eerwaarde Mahakaccana zich bevond. Eenmaal daar aangekomen begroette hij hem respectvol, draaide rechts van hem heen en zette zich terzijde. Eenmaal gezeten sprak de Eerwaarde Sona volgende woorden:</p>
<p>“Nu ik het regenseizoen in afzondering doorbreng, Heer, rijst volgende gedachte in mij op:</p>
<p>Nog nooit heb ik de Bhagavat in de ogen gekeken. Ik heb enkel van horen zeggen dat hij zo en zo is. Indien mijn leraar ermee akkoord gaat zou ik me naar de Bhagavat—de Verhevene, de Volkomen Ontwaakte—willen begeven om hem in levende lijve te zien.”</p>
<p class='speaker'>De Eerwaarde Mahakaccana sprak als volgt:</p>
<p>“Goed gesproken, goed gesproken, Sona, begeef je naar de Bhagavat, de Verhevene, de Volkomen Ontwaakte en vereer Hem met een bezoek. Je zult met je eigen ogen zien hoe heilig, gracieus, vreugdevol, vredig van zinnen en van geest Hij is, hoe Hij de hoogste staat van zelfbeheersing heeft bereikt, hoe Hij zijn zintuigen bewaakt en zijn verlangen stilt. Een Overwinnaar is Hij.</p>
<p>En wanneer je Hem ziet moet je Hem groeten door met je hoofd zijn voeten te vereren en volgende woorden in mijn naam uit te spreken:</p>
<p>“Heer, mijn meester, de Eerwaarde Mahakaccana, groet u door met zijn hoofd Uw voeten te vereren en laat vragen of U vrij bent van ziekte; vrij van lichamelijk ongemak en of U zich krachtig, sterk en in goede gezondheid voelt.”</p>
<p>“Zo zal ik het doen, Broeder”, sprak de Eerwaarde Sona die zich verheugde over de woorden van de Eerwaarde Mahakaccana. Hij stond op, groette zijn meester, draaide rechts om hem heen, bracht zijn slaapplaats op orde, nam bedelnap en monnikspij en begaf zich op weg naar Savatthi.</p>
<p>Wandelend van plaats tot plaats bereikte hij uiteindelijk Savatthi en begaf zich naar het Jetavana, gelegen in het park van Anathapindika, waar de Bhagavat verbleef.</p>
<p>Nadat hij de Bhagavat genaderd was begroette hij Hem respectvol en zette zich terzijde neer. Eenmaal gezeten zei hij tegen de Bhagavat:</p>
<p>“Heer, mijn meester, de Eerwaarde Mahakaccana, laat u groeten door met zijn hoofd Uw voeten te vereren en laat vragen of U vrij bent van ziekte; vrij van lichamelijk ongemak en of U zich krachtig, sterk en in goede gezondheid voelt.”</p>
<p class='speaker'>De Bhagavat sprak als volgt:</p>
<p>“Ik hoop dat de reis naar behoren verlopen is, dat de tocht niet te veel krachten van je gevergd heeft, dat je geen honger hebt geleden.”</p>
<p class='speaker'>De Eerwaarde Sona antwoordde:</p>
<p>“De reis is naar behoren verlopen. De tocht was niet te vermoeiend en ik heb geen honger geleden.”</p>
<p>En de Bhagavat richtte zich tot de Eerwaarde Ananda en zei:</p>
<p>“Wil je, Ananda, een slaapplaats voorzien voor deze pas aangekomen monnik.”</p>
<p>Door het verzoek van de Bhagavat om een slaapplaats te voorzien voor de Eerwaarde Sona, was de Eerwaarde Ananda van mening dat het de bedoeling was van de Bhagavat om hem een onderkomen te geven in het zelfde verblijf als dit van de Verhevene. En hij voorzag een slaapplaats in dezelfde verblijfplaats als van de Bhagavat.</p>
<p>Nadat de Bhagavat het grootste deel van de nacht in openlucht had doorgebracht, waste hij zijn voeten en ging zijn verblijfplaats binnen. En nadat ook de Eerwaarde Sona het grootste deel van de nacht in openlucht had doorgebracht, waste hij zijn voeten en ging eveneens zijn verblijfplaats binnen.</p>
<p>Toen de Bhagavat ’s morgenvroeg opstond zegde hij tegen de Eerwaarde Sona:</p>
<p>“Moge de Leer zo inzichtelijk duidelijk voor je zijn dat je het aan de monniken kunt reciteren.”</p>
<p>“Dat zal ik doen, Heer”, zei de Eerwaarde Sona en hij reciteerde met veel animo de zestien hoofdstukken van de Atthakavagga.</p>
<p>En de Bhagavat, onder de indruk van de voordracht van de Eerwaarde Sona sprak volgende woorden:</p>
<p>“Goed, uitzonderlijk goed, Eerwaarde Sona. Je hebt de verzen van de Atthakavagga voorbeeldig geleerd; je hebt de teksten uitstekend overwogen en ze eveneens voortreffelijk herinnerd. Je hebt ze verder prachtig gedeclameerd, zeer duidelijk en zondere enige aarzeling. Dat maakt de betekenis van de vagga buitengewoon verstaanbaar.”</p>
<p>En de Bhagavat ging verder:</p>
<p>“Monnik, hoeveel jaar ben je geordonneerd?”</p>
<p>“Eén jaar, Heer”, antwoordde de Eerwaarde Sona.</p>
<p>“Waarom, Monnik, heb je daarvoor zo lang gewacht?”</p>
<p>“Ik had al een hele tijd de waardeloosheid van verlangen gezien, Heer, maar het leven van de huisman met zijn gebondenheid en verplichtingen weerhield me.”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“Wie de nadelen van de Wereld van de Vormen gezien heeft;<br>
Wie inzicht in de Waarheid verworven heeft;<br>
Wie zonder hechting is;<br>
Zulk edel man verheugt zich niet in het slechte:<br>
Hij vindt geen vreugde in het kwade!”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
