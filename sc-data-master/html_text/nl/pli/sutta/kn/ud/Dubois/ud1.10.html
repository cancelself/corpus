<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud1.10' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over ontwaken</li>
</ul>
<h1>1.10 Over Bahiya</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in Savatthi in het Jetavana klooster, gelegen in het park van Anathapindika. In die tijd leefde Bahiya Daruciriyo bij de zeekust in Supparaka. Hij werd gerespecteerd, geëerd, vereerd, aanbeden, en hem werd hulde gebracht. Hierdoor verkreeg hij ruimschoots zijn deel van de vier rekwisieten: kledij, voedsel in de bedelnap, een verblijfplaats en geneesmiddelen wanneer hij ziek was.</p>
<p>Terwijl hij in afzondering leefde, rees volgende overweging op in de geest van Bahiya Daruciriyo:</p>
<p>“Zou ik misschien één van die mensen zijn in deze wereld die het verdienen de naam van Arahant te dragen of zou ik een van die mensen zijn die het pad naar het Arahantschap betreden hebben?”</p>
<p>Een deva die een voormalig bloedverwant was van Bahiya Daruciriyo las deze overweging in zijn geest. Vol mededogen en met de intentie om hem te helpen en kwaad te voorkomen, benaderde de deva Bahiya en zei:</p>
<p>“Bahiya, jij bent geen Arahat en jij hebt evenmin het pad naar Arahantschap betreden. Jij volgt niet de training waardoor je een Arahant zou kunnen zijn of waardoor je het pad <i lang='pli'>(patipada)</i> naar Arahantschap zou kunnen betreden.”</p>
<p>“Wie ter wereld”, vroeg Bahiya, “inclusief de devas, zijn dan Arahants of hebben het pad naar Arahantschap betreden?”</p>
<p>“Bahiya”, zei de deva, “in een ver land in het Noorden bestaat er een stad genaamd Savatthi. Daar leeft op dit ogenblik de Bhagavat, de Arahant, de Volkomen Verlichte. Deze Bhagavat, Bahiya, is inderdaad een Arahant en hij onderwijst de Dhamma voor wie het Arahantschap wil realiseren.”</p>
<p>Bahiya Daruciriyo was diep geraakt door de woorden van de deva. Hij vertrok onmiddellijk uit Supparaka. Hij slaagde erin om de reis naar Savatthi in één nacht te volbrengen en daar aangekomen begaf hij zich onmiddellijk naar het Jetavana, het klooster van Anathapindika, waar de Bhagavat verbleef.</p>
<p>Op dat moment beoefenden een aantal bhikkhus loopmeditatie in open lucht. Bahiya Daruciriyo benaderde hen en vroeg:</p>
<p>“Eerwaarde Heren, kunnen jullie me zeggen waar de Bhagavat, de Arahant, de Volledig Verlichte verblijft? Ik verlang ernaar om de Bhagavat, de Arahant, de Volkomen Verlichte te ontmoeten.”</p>
<p>De Eerwaarden antwoordden hem:</p>
<p>“De Bhagavat, Bahiya, is op bedeltocht in Savatthi.”</p>
<p>Daarop verliet Bahiya haastig het Jetavana en begaf zich spoorslags naar de stad. Toen hij Savatthi binnenkwam, zag hij hoe de Bhagavat—welgevallig, mooi om zien, de zintuigen getemd, met een kalme geest, beheerst, volmaakt, waakzaam, ingetogen—op bedelronde was.</p>
<p>Toen hij de Bhagavat zo zag naderde hij Hem, knielde neer en boog eerbiedig het hoofd aan de voeten van de Bhagavat en sprak als volgt:</p>
<p>“Onderwijs me de Dhamma, Heer. Onderwijs me de Leer opdat deze me tot in lengte van dagen tot welzijn en geluk zal strekken.”</p>
<p>Op deze woorden sprak de Bhagavat tot Bahiya Daruciriyo als volgt:</p>
<p>“Dit moment is ongeschikt, Bahiya, ik ben met mijn bedelronde bezig.”</p>
<p>Een tweede maal sprak Bahiya tot de Bhagavat: “Eerwaarde Heer, het is onmogelijk om in te schatten hoe lang de Heer zal leven of hoe lang ik zal leven. Onderwijs me daarom nu de Dhamma, Heer. Onderwijs me nu de Leer opdat deze me tot in lengte van dagen tot welzijn en geluk zal strekken.”</p>
<p>Ten tweede male sprak de Heer tot Bahiya:</p>
<p>“Dit moment is ongeschikt, Bahiya, ik ben met de bedelronde bezig.”</p>
<p>Een derde maal sprak Bahiya tot de Bhagavat: “Eerwaarde Heer, het is onmogelijk om in te schatten hoe lang de Heer zal leven of hoe lang ik zal leven. Onderwijs me daarom nu de Dhamma, Heer. Onderwijs me nu de Leer opdat deze me tot in lengte van dagen tot welzijn en geluk zal strekken.”</p>
<p>“In deze Leer, Bahiya, moet je jezelf trainen. En wel aldus: in mijn zien zal niets dan zien zijn. In mijn horen niets dan horen. In mijn voelen niets dan voelen. In mijn denken niets dan denken. In mijn waarnemen niets dan waarnemen. Op deze manier moet je jezelf trainen, Bahiya.</p>
<p>Wanneer Bahiya, in hetgeen je ziet, slechts is wat gezien is; in hetgeen je hoort, slechts is wat gehoord is; in hetgeen je voelt, slechts is wat gevoeld is; in hetgeen je denkt, slechts is wat gedacht is, in je waarnemen, slechts wat je waargenomen hebt, Bahiya, dan zul “jij” daar niet zijn. Wanneer “jij” daar niet bent, dan zal je noch hier zijn, noch aan de andere zijde. Dan zal je niet tussen beide in zijn. Dit, Bahiya, is het einde van de ellende (dukkha).”</p>
<p>Door dit beknopte Dhamma-onderricht van de Bhagavat werd de geest van Bahiya Daruciriyo—doordat hij zich met niets vereenzelvigde—onmiddellijk bevrijd van zijn bezoedelingen (asavas). Nadat de Bhagavat met dit korte onderricht Bahiya onderwezen had vertrok Hij.</p>
<p>Kort na het vertrek van de Bhagavat viel een koe met een jong kalf Bahiya Daruciriyo aan en doodde hem.</p>
<p>Toen de Bhagavat, na zijn bedelronde in Savatthi, met een aantal monniken terugkwam van de pindapata, zag Hij bij het verlaten van de stad het lijk van Bahiya Daruciriyo liggen.</p>
<p>Toen Hij dit zag, sprak hij tot de monniken: “Monniken, neem het lichaam van Bahiya, leg het op een draagbaar, breng het naar de crematieplaats, cremeer het en richt een stupa op boven de resten. Jullie medebroeder in het heilige leven is gestorven.”</p>
<p>“Dat zullen we doen, Eerwaarde Heer”, antwoordden de monniken.</p>
<p>Zij namen het lichaam van Bahiya op, legden het op een draagbaar, droegen het weg, cremeerden het en richtten vervolgens een stupa op boven de lichamelijke resten. Toen gingen zij naar de Bhagavat en zetten zich respectvol ter zijde neer. Eenmaal gezeten spraken die monniken tot de Verhevene als volgt:</p>
<p>“Het lijk van Bahiya is verbrand, Eerwaarde Heer, en een stupa is voor hem opgericht. Wat is zijn bestemming, wat is zijn toekomstige lot?”</p>
<p>“Monniken, Bahiya Daruciriyo was een wijs man. Hij beoefende de Dhamma zoals ze moet beoefend worden en viel me niet lastig met gekibbel over de Dhamma. Monniken, Bahiya Daruciriyo heeft Nibbana bereikt.”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“Waar noch water, noch aarde,<br>
Noch vuur, noch lucht bestaan;<br>
Daar fonkelen geen sterren, daar straalt het zonlicht niet;<br>
Daar weerkaatst geen maan, maar toch heerst er geen duisternis.<br>
Wanneer zich bij een brahmaan de waarheid onthult,<br>
En hij op eigen houtje inzicht verwerft,<br>
Dan is hij bevrijd van vorm en het vormloze;<br>
Dan is hij bevrijd van geluk en van pijn!”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
