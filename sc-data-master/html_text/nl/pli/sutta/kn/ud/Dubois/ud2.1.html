<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud2.1' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over Mucalinda</li>
</ul>
<h1>2.1 Over Mucalinda</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in Uruvela, op de oevers van de Neranjara-rivier, aan de voet van de Mucalinda-boom. Hij was pas tot volkomen Ontwaken gekomen. De Bhagavat zat daar gedurende zeven opeenvolgende dagen in meditatiehouding, met de benen gekruist en hij ervaarde er het geluk van zijn Zelfrealisatie.</p>
<p>Toen verscheen plots—hoewel het buiten het regenseizoen was— een grote wolk aan de hemel en het begon te regenen voor een periode van zeven dagen. Deze regen was vergezeld van een gure wind en duisternis overdekte de aarde.</p>
<p>Op dat moment kroop Mucalinda, de Slangenkoning, uit zijn verborgen schuilplaats. Om de Bhagavat te beschermen omzwachtelde hij met zijn slangenlijf zevenmaal het lichaam van de Boeddha. Met zijn slangenkop vormde hij een baldakijn die het hoofd van de Bhagavat beschutting bood.</p>
<p>De naga sprak als volgt:</p>
<p>“Moge noch koude, noch hitte, noch steekvliegen, noch muggen, noch wind, noch zonnewarmte, de Boeddha verontrusten.”</p>
<p>Op het einde van de zevende dag rees de Boeddha op uit zijn diepe meditatie en toen Mucalinda, de Slangenkoning, zag dat de hemel opentrok, loste hij zijn greep rond het lichaam van de Bhagavat, gaf zijn eigen gedaante op en nam het uiterlijk van een jongeling aan.</p>
<p>Hij ging voor de Bhagavat staan en boog, met gevouwen handen, respectvol voor de Bhagavat.”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“Hoe zoet is de afzondering voor wie gelukkig is,<br>
Voor wie de Waarheid gehoord heeft en inzicht verkregen.<br>
Gelukkig zijn is niemand tergen in de wereld!<br>
Terughoudend zijn voor alle wezens!<br>
Gelukkig zijn zij die hun passie hebben getemd in de wereld!<br>
Gelukkig zijn zij die begeerte overwinnen.<br>
Maar het 'ik' loslaten,<br>
Dát is de ultieme vreugde!”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
