<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud2.4' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over Mucalinda</li>
</ul>
<h1>2.4 Verering</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in Savatthi in het Jetavana klooster, gelegen in het park van Anathapindika.</p>
<p>In die tijd werd de Bhagavat gerespecteerd, vereerd, met ontzag bejegend, hooggeacht. Zo ontving de Bhagavat <span class='add'>in overvloed</span> de rekwisieten van een monnik: monnikspijen, bedelnap, huisvesting en geneesmiddelen in geval van ziekte.</p>
<p>Maar ook de Sangha werd gerespecteerd, vereerd, met ontzag bejegend en hooggeacht. Ook de Sangha ontving <span class='add'>in overvloed</span> de rekwisieten van de monniken: monnikspijen, bedelnappen, huisvesting en geneesmiddelen in geval van ziekte.</p>
<p>Rondtrekkende asceten van andere sekten genoten echter niet van deze voordelen en ontvingen niet de <span class='add'>schenkingen van de</span> rekwisieten van monniken.</p>
<p>Deze asceten konden het respect dat de Bhagavat te beurt viel niet verdragen. Maar evenmin het respect dat de Sangha te beurt viel.</p>
<p>Wanneer zij in de dorpen of in de wildernis monniken tegenkwamen, beschimpten zij hen met gemene, hardvochtige woorden en zij mishandelden, verguisden, verontrusten en plaagden hen.</p>
<p>Toen begaf zich een groot aantal monniken naar de plaats waar de Bhagavat zich bevond. Eenmaal daar aangekomen begroetten zij Hem respectvol en gingen terzijde zitten. Eenmaal gezeten vertelden zij het volgende verhaal tegen de Verhevene:</p>
<p>Hoe de Bhagavat gerespecteerd, vereerd, met ontzag bejegend en hooggeacht werd. Waardoor de Bhagavat <span class='add'>in overvloed</span> de rekwisieten van een monnik ontving: monnikspijen, bedelnap, huisvesting en geneesmiddelen in geval van ziekte. Hoe ook de Sangha gerespecteerd, vereerd, met ontzag bejegend en geacht werd. Waardoor ook de Sangha <span class='add'>in overvloed</span> de rekwisieten van de monniken ontving: monnikspijen, bedelnappen, huisvesting en geneesmiddelen in geval van ziekte.</p>
<p>Hoe rondtrekkende asceten van andere sekten niet genoten van deze voordelen en niet de <span class='add'>schenkingen van de</span> rekwisieten van monniken ontvingen.</p>
<p>En hoe deze asceten het respect dat de Bhagavat te beurt viel niet konden verdragen. Maar evenmin het respect dat de Sangha te beurt viel.</p>
<p>Hoe deze asceten, wanneer zij de monniken in de dorpen of in de wildernis tegenkwamen, hen beschimpten met gemene, hardvochtige woorden en hen mishandelden, verguisden, verontrusten en plaagden.”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“Wie in een dorp of in de wildernis<br>
Geconfronteerd wordt met gemak of ongemak<br>
Moet dit niet toeschrijven aan zichzelf of aan anderen.<br>
Relaties beroeren iemand op basis van hechting.<br>
Hoe kunnen relaties iemand beroeren<br>
Die vrij is van hechting?”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
