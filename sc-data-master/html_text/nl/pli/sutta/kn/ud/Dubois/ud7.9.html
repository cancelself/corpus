<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud7.9' lang='nl'>
<header>
<ul>
<li class='division'>Udana</li>
<li class='subdivision'>Het kleine hoofdstuk</li>
</ul>
<h1>7.9 De bron</h1>
</header>
<p class='evam'>Aldus heb ik gehoord.</p>
<p>Eens, terwijl hij wandelend door het land van de Malla’s reisde met een grote groep monniken, arriveerde de Bhagavat in Thuna, een brahmaans dorp gelegen in het land van de Malla’s.</p>
<p>En toen de brahmaanse huismannen van Thuna hoorden “dat de asceet Gotama, die het huis van zijn Sakya-familie verlaten had om de thuisloosheid in te trekken door het land van de Malla’s reisde met in zijn kielzog een grote schare monniken, vulden ze de waterput tot aan de rand met gras en kaf om te beletten dat deze kale monniken van hun water zouden drinken.”</p>
<p>Toen verliet de Bhagavat de weg en begaf zich naar de voet van een boom en zette zich neer op een voor hem bereide zitplaats. Eenmaal gezeten zei hij tegen Ananda:</p>
<p>“Ananda, zou je me wat water willen brengen van die waterput?”</p>
<p>Toen deze woorden gesproken waren, zei de Eerwaarde Ananda tegen de Bhagavat:</p>
<p>“Die waterput, Heer, is door de brahmaanse huismannen van Thuna tot aan de rand gevuld met gras en kaf om te beletten dat kale monniken van hun water zouden drinken.”</p>
<p>Voor de tweede maal vroeg de Bhagavat aan Ananda:</p>
<p>“Ananda, zou je me wat water willen brengen van die waterput?”</p>
<p>Toen deze woorden gesproken waren, zei de Eerwaarde Ananda voor de tweede maal tegen de Bhagavat:</p>
<p>“Die waterput, Heer, is door de brahmaanse huismannen van Thuna tot aan de rand gevuld met gras en kaf om te beletten dat kale monniken van hun water zouden drinken”.</p>
<p>Voor de derde maal vroeg de Bhagavat aan Ananda:</p>
<p>“Ananda, zou je me wat water willen brengen van die waterput?”</p>
<p>Toen deze woorden voor de derde maal gesproken waren, zei de Eerwaarde Ananda tegen de Bhagavat:</p>
<p>“Dat zal ik doen, Heer.”</p>
<p>De Eerwaarde Ananda nam zijn bedelnap en begaf zich naar de waterput. Toen hij bij de waterput kwam zag hij dat al het gras en kaf verwijderd was en dat de waterput gevuld was met helder, zuiver, transparant water, dat tot over de rand van de put liep.</p>
<p>De Eerwaarde Ananda nam wat water in zijn bedelnap en begaf zich naar de plaats waar de Bhagavat zich bevond. Hij sprak als volgt tegen de Bhagavat:</p>
<p>''Hoe wonderlijk, Heer, hoe buitengewoon is de macht en sterkte van de Tathagata! Hoe wonderlijk en buitengewoon dat bij mijn aankomst bij de waterputten gras en kaf verwijderd was en de put gevuld met helder, zuiver, transparant water, dat tot over de rand van de put liep.” En hij voegde eraan toe: “Drink, Heer, van dit water. Drink ervan.”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“Wat is het nut van een waterput<br>
Als men overal water kan vinden?<br>
Wanneer het verlangen bij de wortel afgesneden is<br>
Naar wat moet men dan nog zoeken!”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
