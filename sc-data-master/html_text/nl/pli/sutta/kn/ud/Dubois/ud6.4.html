<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud6.4' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over blind zijn</li>
</ul>
<h1>6.4 Aanhangers van een sekte (I)</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in Savatthi in het Jetavana klooster, gelegen in het park van Anathapindika.</p>
<p>Op dat moment kwamen een groot aantal rondtrekkende monniken, samanas, brahmanen en paribbajakas van verschillende sekten Savatthi binnen voor hun bedelronde. Al deze sekten hingen diverse zienswijzen aan.</p>
<p>Deze asceten en brahmanen hadden verschillende opinies, visies, aspiraties en voorkeuren. Zo beweerden sommigen dat de wereld eeuwig is en dat énkel deze visie wáár is en alle andere visies vals. Anderen daarentegen beweerden dat de wereld niet eeuwig is en dat énkel deze visie wáár is en alle andere visies vals. Nog anderen beweerden dat de wereld eindig is en dat énkel deze visie wáár is en alle andere visies vals. Of dat de wereld oneindig is, dat énkel deze visie wáár is en alle andere visies vals. Of dat lichaam en geest één zijn, en dat énkel deze visie wáár is en alle andere visies vals. Of dat lichaam en geest niet één zijn, en dat énkel deze visie wáár is en alle andere visies vals. Sommigen beweerden dat de Tathagata opnieuw tot bestaan komt nà zijn dood, dat énkel deze visie wáár is en alle andere visies vals. Of dat de Tathagata niet meer tot bestaan komt nà zijn dood en dat énkel deze visie wáár is en alle andere visies vals. Of dat de Tathagata nà zijn dood zowel wél als niet meer tot bestaan komt en dat énkel deze visie wáár is en alle andere visies vals. Of nog verder dat de Tathagata nà zijn dood noch wel noch niet meer tot bestaan komt en dat énkel deze visie wáár is en alle andere visies vals.</p>
<p>Deze twistzieke, vechtlustige, bekvechtende monniken kwetsten elkaar met scherpe woorden door te verklaren: 'de waarheid (Dhamma) is zó; de waarheid is niet zó; de waarheid is niet zó, de waarheid is zó'.</p>
<p>Toen omgorden een aantal bhikkhus zich ’s ochtends met hun gewaad voor hun pindapata in Savatthi. Zij namen hun bedelnappen en monnikspijen en gingen de stad binnen. Wanneer ze terugkeerden van hun bedelronde en hun maaltijd beëindigd hadden begaven ze zich naar de plaats waar de Bhagavat zich bevond. Eenmaal daar aangekomen begroetten zij de Bhagavat respectvol en zetten zich terzijde neer. Eenmaal gezeten spraken zij tot de Bhagavat als volgt:</p>
<p>“Toen kwamen een groot aantal rondtrekkende monniken, samanas, brahmanen en paribbajakas van verschillende sekten Savatthi binnen voor hun bedelronde. Al deze sekten hingen diverse zienswijzen aan. Deze asceten en brahmanen hadden verschillende opinies, visies, aspiraties en voorkeuren. Zo beweerden sommigen dat de wereld eeuwig is en dat énkel deze visie wáár is en alle andere visies vals. Anderen daarentegen beweerden dat de wereld niet eeuwig is en dat énkel deze visie wáár is en alle andere visies vals. Nog anderen beweerden dat de wereld eindig is en dat énkel deze visie wáár is en alle andere visies vals. Of dat de wereld oneindig is, dat énkel deze visie wáár is en alle andere visies vals. Of dat lichaam en geest één zijn, en dat énkel deze visie wáár is en alle andere visies vals. Of dat lichaam en geest niet één zijn, en dat énkel deze visie wáár is en alle andere visies vals. Sommigen beweerden dat de Tathagata opnieuw tot bestaan komt nà zijn dood, dat énkel deze visie wáár is en alle andere visies vals. Of dat de Tathagata niet meer tot bestaan komt nà zijn dood en dat énkel deze visie wáár is en alle andere visies vals. Of dat de Tathagata nà zijn dood zowel wél als niet meer tot bestaan komt en dat énkel deze visie wáár is en alle andere visies vals. Of nog verder dat de Tathagata nà zijn dood noch wel noch niet meer tot bestaan komt en dat énkel deze visie wáár is en alle andere visies vals.</p>
<p>Deze twistzieke, vechtlustige, bekvechtende monniken kwetsen elkaar met scherpe woorden door te verklaren: 'de waarheid (Dhamma) is zó; de waarheid is niet zó; de waarheid is niet zó, de waarheid is zó.”</p>
<p class='speaker'>De Bhagavat sprak de monniken als volgt toe:</p>
<p>“Deze rondtrekkende monniken, samanas, brahmanen en paribbajakas van verschillende sekten zijn blind. Zij gebruiken hun ogen niet. Zij hebben geen inzicht. Zij weten niet wat zinvol is en wat zinloos is. Zij weten niet wat wáár is. Zij weten niet wat onwaar is. Zij weten niet wat juist is. Zij weten niet wat verkeerd is. Zij kennen de Dhamma niet. Zij weten niet wat nietDhamma is (adhamma). Omdat ze dit alles niet weten verklaren ze: “de waarheid (Dhamma) is zó; de waarheid is niet zó; de waarheid is niet zó, de waarheid is zó.</p>
<p>Monniken, lang geleden leefde er in deze stad Savatthi een koning. En deze koning riep één van zijn dienaren bij zich en zei: “Jij daar, man, breng alle blindgeborenen van Savatthi hier samen.”</p>
<p>“Dat zal ik doen, Majesteit”, zei de man slaafs en onderdanig tegen de koning. En hij trok de stad Savatthi binnen en verzamelde alle blindgeborenen samen op de plaats waar de koning zich bevond. Toen begaf hij zich naar de koning en zei: “Majesteit, alle blindgeborenen van Savatthi zijn hier aanwezig.”</p>
<p class='speaker'>En de koning sprak als volgt:</p>
<p>“Vooruit, toon deze blindgeborenen een olifant”.</p>
<p>“Dat zal ik doen, Majesteit”, zei de man slaafs en onderdanig tegen de koning en hij haalde een olifant en bracht hem vóór de verzamelde blindgeborenen.</p>
<p>“Dit is een olifant”, zei hij zelfverzekerd tot de blindgeborenen, “zó ziet een olifant er uit.”</p>
<p>Aan sommige blindgeborenen liet hij het hoofd van de olifant voelen en zei: “zó ziet een olifant er uit”. Aan andere blindgeborenen liet hij een voet van de olifant voelen en zei: “zó ziet een olifant er uit”. Aan nog anderen liet hij de rug van de olifant voelen en zei: “zó ziet een olifant er uit”. Nog anderen liet hij de staart van de olifant voelen en zei: “zó ziet een olifant er uit”.</p>
<p>En nog andere blindgeborenen toonde hij zelfverzekerd de slurf, de romp, een oor, de slagtand…</p>
<p>Nadien begaf de man die de <span class='add'>verschillende onderdelen van de</span> olifant aan de blindgeborenen had laten voelen zich opnieuw naar de plaats waar de koning zich bevond en zei deemoedig:</p>
<p>“Ik heb de olifant getoond aan de blindgeborenen, Majesteit. Doe nu wat je nodig acht.”</p>
<p>Toen begaf de koning zich naar de plaats waar de blindgeborenen verzameld waren. Daar aangekomen stelde hij volgende vraag:</p>
<p>“Blindgeborenen, hebben jullie de olifant gezien?”</p>
<p>“Ja, Majesteit”, antwoordden de blindgeborenen, “wij hebben de olifant gezien”.</p>
<p>“Willen jullie me dan eens vertellen hoe een olifant er uit ziet,” vroeg de koning.</p>
<p>De blindgeborenen die het hoofd van de olifant hadden gevoeld zeiden: “Een olifant, Majesteit, is als een grote ton.”</p>
<p>De blindgeborenen die de oren van de olifant hadden gevoeld zeiden: “Een olifant, Majesteit, is als een platte mand.”</p>
<p>De blindgeborenen die een slagtand van de olifant hadden gevoeld zeiden: “Een olifant, Majesteit, is als een ploegschaar.”</p>
<p>De blindgeborenen die de slurf van de olifant hadden gevoeld zeiden: “Een olifant, Majesteit, is als een ploegboom.”</p>
<p>De blindgeborenen die de romp van de olifant hadden gevoeld zeiden: “Een olifant, Majesteit, is als een graanschuur.”</p>
<p>De blindgeborenen die een poot van de olifant hadden gevoeld zeiden: “Een olifant, Majesteit, is als een pilaar.”</p>
<p>De blindgeborenen die de rug van de olifant hadden gevoeld zeiden: “Een olifant, Majesteit, is als een vijzel.”</p>
<p>De blindgeborenen die de staart van de olifant hadden gevoeld zeiden: “Een olifant, Majesteit, is als een stamper.”</p>
<p>De blindgeborenen die de kwast van de staart van de olifant hadden gevoeld zeiden: “Een olifant, Majesteit, is als een bezem.”</p>
<p>De blindgeborenen redetwisten heftig met elkaar: “zó is een olifant; zó is een olifant niet; een olifant is niet zó, een olifant is zó” en ze gingen met elkaar op de vuist.</p>
<p>En de koning was opgetogen <span class='add'>over het spektakel dat zich vóór zijn ogen afspeelde</span>.</p>
<p class='speaker'>En de Bhagavat sprak verder:</p>
<p>“Op juist dezelfde manier, Monniken, zijn deze rondtrekkende asceten blind. Zij gebruiken hun ogen niet. Zij hebben geen inzicht. Zij weten niet wat zinvol is en wat zinloos is. Zij weten niet wat wáár is. Zij weten niet wat onwaar is. Zij weten niet wat juist is. Zij weten niet wat verkeerd is. Zij kennen de Dhamma niet. Zij weten niet wat nietDhamma is <i lang='pli'>(adhamma)</i>. Omdat ze dit alles niet weten verklaren ze: “de waarheid (Dhamma) is zó; de waarheid is niet zó; de waarheid is niet zó, de waarheid is zó.”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“Sommige asceten en brahmanen<br>
Zijn diep gehecht aan hun opinies.<br>
Ze verliezen zich in ruzies en disputen<br>
Omdat ze slechts een deel zien van het geheel!”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
