<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud2.6' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over Mucalinda</li>
</ul>
<h1>2.6 De vrouw in verwachting</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in Savatthi in het Jetavana klooster, gelegen in het park van Anathapindika.</p>
<p>In die tijd was een jong brahmaans meisje, de echtgenote van een zekere rondtrekkende asceet zwanger en stond op het punt te bevallen. Op dat ogenblik zei de jonge vrouw het volgende tot haar ascetische man:</p>
<p>“Ga sesamolie halen, brahmaan! Ik heb olie nodig voor de komende bevalling.”</p>
<p>Op dit dringende verzoek van zijn echtgenote antwoordde de asceet het volgende:</p>
<p>“Waar kan ik sesamolie vinden?”</p>
<p>Een tweede keer herhaalde de vrouw haar vraag op dezelfde wijze. Maar haar echtgenoot beantwoordde ook deze keer de vraag op de identieke manier.</p>
<p>En voor de derde keer herhaalde de vrouw haar vraag op dezelfde wijze. Maar ook haar echtgenoot beantwoordde de vraag op identieke manier.</p>
<p>In die tijd was het de gewoonte dat men aan de voorraadschuur van koning Pasenadi van het koninkrijk Kosala aan brahmanen en asceten geklaarde boter (ghee) en sesamolie naar believen gaf om te drinken. Maar meenemen was niet toegestaan.</p>
<p>Toen dacht de asceet het volgende:</p>
<p>“Als ik nu eens naar de voorraadschuur van de koning zou gaan, en daar zoveel mogelijk sesamolie zou drinken, om dan terug naar huis te gaan, de sesamolie uit te braken en aan mijn echtgenote te geven voor haar bevalling?”</p>
<p>Zo gezegd, zo gedaan.</p>
<p>De asceet begaf zich naar de voorraadschuur, dronk zoveel mogelijk sesamolie, ging terug naar huis, maar toen hij de olie probeerde uit te braken lukte dit niet. Doordat hij de olie evenmin fecaal kon uitscheiden, viel hij ten prooi aan intense, pijnlijke krampen. Hij rolde heen en weer over de grond.</p>
<p>Op dat ogenblik, vroeg in de morgen, maakte de Bhagavat zich klaar voor zijn bedelronde. Hij nam zijn bedelnap en mantel en ging Savatthi binnen. Daar zag hij de arme asceet kronkelend van pijn over de grond rollen.”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“Zij die niets bezitten zijn oprecht gelukkig;<br>
Wie het grootste inzicht heeft bezit niets.<br>
Zie hoe een mens met bezit geteisterd wordt—<br>
Want een mens is sterk aan andere mensen gebonden!”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
