<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud5.3' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over Sona</li>
</ul>
<h1>5.3 De melaatse</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in Rajagaha, in het Bamboebos (Veluvana) bij de Eekhoorn Voederplaats (Kalandakanivapa).</p>
<p>Op dat moment verbleef in Rajagaha een arme, beklagenswaardige, door iedereen verlaten man, Suppabuddha genaamd, wiens lichaam door lepra aangetast was.</p>
<p>Op hetzelfde ogenblik verbleef ook de Bhagavat op deze plaats. Omringd door een grote groep monniken onderwees Hij er de Dhamma.</p>
<p>Vanop afstand zag Suppabuddha dat er zich in de verte een grote groep mensen verzameld had en hij dacht bij zichzelf:</p>
<p>“Op die plaats zal ongetwijfeld (hard en zacht) voedsel uitgedeeld worden. Wat als ik me daar eens naartoe begaf? Misschien kan ik dan ook wat (hard of zacht) voedsel krijgen?”</p>
<p>Zo gezegd, zo gedaan. De melaatse man begaf zich naar de plaats waar de menigte zich bevond. Toen hij naderde zag Suppabuddha hoe de Bhagavat de Dhamma aan het onderwijzen was temidden van een grote groep monniken.</p>
<p>Wanneer hij zo de Bhagavat onderwijzend zag zitten, zei hij in zichzelf:</p>
<p>“Hier wordt geen voedsel (noch hard, noch zacht) uitgedeeld. Hier is de Samana Gotama de Dhamma aan het onderwijzen. Wat als ik me ook eens daarheen begaf om naar de Dhamma te luisteren?”</p>
<p>Zo gezegd, zo gedaan. En hij begaf zich onmiddellijk daar naartoe en zette zich respectvol terzijde, denkende:</p>
<p>“Ook ik zal naar de Dhamma luisteren.”</p>
<p>En de Bhagavat die in zijn geest de gedachten las van alle aanwezigen, zei bij zichzelf:</p>
<p>“Wie van al deze aanwezigen is in staat om de Dhamma te begrijpen?”</p>
<p>En de Bhagavat zag de lepralijder Suppabuddha zitten temidden van de menigte. En toen hij hem daar zo zag zitten, dacht de Bhagavat bij zichzelf:</p>
<p>“Deze man is in staat om de Dhamma te begrijpen!”</p>
<p>En met Suppabuddha in gedachten gaf de Bhagavat een progressief opgaande voordracht die de volgende elementen omvatte: een vertoog over vrijgevigheid; een vertoog over moraliteit; en een vertoog over 'gelukzalige gemoedstoestanden’. Vervolgens legde de Bhagavat de nadruk op de nadelen en de ontaarding van onheilzame verlangens en op de voordelen van bevrijding en verzaking/onthechting.</p>
<p>Toen de Bhagavat bemerkte dat de geest van Suppabuddha ontvankelijk was, vrij van hindernissen, verheven en vol vertrouwen, legde Hij hem de Leer uit zoals ze door de Boeddhas ontdekt werd—het lijden; de oorzaak van het lijden; de beëindiging van het lijden en de weg die leidt naar de beëindiging van het lijden.</p>
<p>En zo ontving de lepralijder Suppabuddha op de plaats waar hij zich bevond, het zuivere en onbezoedelde inzicht in het Dhammawiel op eenzelfde wijze zoals verfstof een zuiver en onbevlekt kledingstuk kleurrijk maakt. Namelijk het inzicht dat alles wat ontstaat ook vergaat!</p>
<p>En de lepralijder Suppabuddha nam de Dhamma met helder inzicht waar, maakte zich de Dhamma eigen; begreep de Dhamma; penetreerde de Dhamma; bevrijdde zichzelf van twijfel; bevrijdde zich van zijn onzekerheid en bereikte het volkomen vertrouwen in de Leer van de Meester.</p>
<p>Niet meer afhankelijk van de mening van anderen met betrekking tot de Dhamma stond hij op van zijn plaats en begaf zich naar de plaats waar de Bhagavat gezeten was. Hij begroette de Bhagavat respectvol en zette zich eerbiedig terzijde.</p>
<p>Eenmaal gezeten sprak hij de Bhagavat toe met volgende woorden:</p>
<p>“Buitengewoon, Heer. Buitengewoon. Het is net of iemand opnieuw recht zet wat omver geworpen was. Of wat verborgen was opnieuw te voorschijn tovert. Of dat iemand die verdwaald was in de duisternis opnieuw de weg gewezen wordt met een lamp, “zodat zij die ogen hebben vormen kunnen zien!”</p>
<p>Zo heeft de Bhagavat op vele manieren de Dhamma duidelijk uitgelegd. Heer, ik neem mijn toevlucht tot de Boeddha, tot de Dhamma en tot de Sangha van monniken.</p>
<p>Ik verzoek de Bhagavat mij te aanvaarden als zijn volgeling, die vanaf deze dag, voor de rest van mijn leven, toevlucht tot Hem neem.”</p>
<p>En de lepralijder Suppabuddha die door de spirituele voordracht van de Bhagavat uitstekend onderwezen, geïnspireerd, aangemoedigd en verblijd werd prees de woorden van de Bhagavat en bedankte Hem.</p>
<p>Hij stond op, groette Hem respectvol draaide rechts om Hem heen en vertrok.</p>
<p>Niet veel later werd de lepralijder Suppabuddha gedood door een koe wiens kalfje geslacht was.</p>
<p>Toen begaf een groot aantal monniken zich naar de plaats waar de Verhevene zich bevond. Eenmaal daar aangekomen begroetten zij Hem respectvol en zetten zich eerbiedig terzijde. Eenmaal gezeten spraken zij de Bhagavat als volgt toe:</p>
<p>“Heer, de lepralijder Suppabuddha die door de Bhagavat uitstekend onderwezen, geïnspireerd, aangemoedigd en verblijd werd is dood. Kunt U ons zeggen wat zijn bestemming is? Welke wedergeboorte mag hij verwachten?”</p>
<p class='speaker'>De Bhagavat sprak als volgt tot de monniken:</p>
<p>“Monniken, de lepralijder Suppabuddha was een wijs man. Hij liep de weg conform met de Leer. En hij verveelde me niet met disputen over de Dhamma. Door de vernietiging van de drie ketens was de lepralijder Suppabuddha één van hen die 'de stroom betreden hebben'. Hierdoor kan hij niet terugvallen tot een lagere bestaansvorm en is hij zeker van zijn volkomen ontwaken!”</p>
<p>Nadat de Bhagavat deze woorden gesproken had stelde een zekere monnik volgende vraag aan de Bhagavat:</p>
<p>'“Wat Heer was de oorzaak? Wat was de reden dat de lepralijder Suppabuddha in dit bestaan een arme, beklagenswaardige, door iedereen verlaten man was?”</p>
<p>“Lang geleden, Monniken”, zo sprak de Bhagavat, 'was de lepralijder Suppabuddha in deze stad van Rajagaha de zoon van een rijke koopman. Toen hij op zekere dag door een park wandelde zag hij hoe de paccekabuddha Tagarasikhi de stad binnenging voor zijn pindapata en hij dacht bij zichzelf:</p>
<p>“Wat loopt deze melaatse man hier te doen?” En hij bespuwde hem en wandelde verder. Als gevolg van deze daad werd hij vele jaren in de hel gekweld, vele honderden jaren, vele duizenden jaren, vele honderd duizenden jaren. Als gevolg hiervan was hij in deze stad Rajagaha (in dit bestaan) een arme, beklagenswaardige, door iedereen verlaten man.</p>
<p>Maar dankzij de door de Bhagavat gepredikte Leer & Discipline heeft hij vertrouwen geput in de Leer; heeft hij zijn moraliteit versterkt; heeft hij zijn kennis verruimd; kwam hij tot verzaking en tot wijsheid. Daardoor werd hij bij het uiteenvallen van de khandhas wedergeboren in de hemelse Tavatimsa-wereld in het gezelschap van de Tavatimsa-goden. Daar overvleugelt hij de andere goden in aanzien en in schoonheid.”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“Een man met inzicht streeft ernaar<br>
Om bestaande moeilijkheden uit de weg te gaan.<br>
Evenzo moet de Wijze in deze bestaanswereld<br>
Het slechte mijden!”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
