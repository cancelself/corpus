<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud4.5' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over Meghiya</li>
</ul>
<h1>4.5 De olifantstier</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in Kosambi, in het Ghositarama—het klooster van Ghosita.</p>
<p>In die tijd was de Bhagavat omringd door een menigte van bhikkhus, bhikkunis, upasakas en upasikas—monniken, nonnen, mannelijke en vrouwelijke leken—door koningen en hun ministers, door sekteleiders met hun volgelingen. Door al die drukte om hem heen voelde de Bhagavat zich ongemakkelijk. De volgende gedachte kwam bij Hem op:</p>
<p>“Omringd door deze menigte van bhikkhus, bhikkunis, upasakas en upasikas—monniken, nonnen, mannelijke en vrouwelijke leken—door koningen en hun ministers, door sekteleiders met hun volgelingen, voel ik me ongemakkelijk. Waarom zou ik me niet eens voor een tijdje terugtrekken uit deze drukte en op mijn eentje in afzondering gaan leven?”</p>
<p>En de Bhagavat maakte zich in de voormiddag gereed voor de pindapata. Hij nam zijn bedelnap en zijn monnikspij en begaf zich naar Kosambi. Nadat hij zijn bedeltocht beëindigd had, keerde hij terug naar het Ghositarama en nam er zijn maaltijd. Daarna nam Hij zijn slaapgerief, zijn bedelnap en zijn monnikspij en vertrok alleen, zonder ook maar iemand te verwittigen, in de richting van Palileyyaka. De reis faserend in verschillende etappen bereikte de Bhagavat uiteindelijk Palileyyaka en nam verblijf aan de voet van een Sal-boom in het dichtbegroeide Rakkhita-bos in de omgeving van Palileyyaka.</p>
<p>In deze omgeving leefde een nobele olifantenstier, die zich ongemakkelijk voelde door de aanwezigheid van een grote kudde mannelijke en vrouwelijke olifanten, vergezeld van jonge olifanten en kalveren van olifanten. Hij voedde zich met grassprieten waarvan de toppen reeds afgeknabbeld waren en de kudde voedde zich met de jonge takjes die hij voor hen afgebroken had. Hij dronk troebel water en wanneer hij de rivier overstak schurkten de vrouwelijke olifanten zich tegen hem aan. Het gevolg hiervan was dat hij zich oncomfortabel voelde. De volgende gedachte kwam bij hem op:</p>
<p>“Omringd door een grote kudde mannelijke en vrouwelijke olifanten, vergezeld van jonge olifanten en kalveren van olifanten. voed ik me met grassprieten waarvan de toppen afgeknabbeld zijn, terwijl de kudde zich voedt met jonge takjes die ik voor hen afgebroken heb. Verder moet ik troebel water drinken en wanneer ik de rivier oversteek schurken de vrouwelijke olifanten zich tegen mij aan. Hierdoor voel ik me oncomfortabel. Waarom</p>
<p>zou ik me niet eens voor een tijdje terugtrekken uit deze drukte en op mijn eentje in afzondering gaan leven?”</p>
<p>En de olifantenstier verliet de kudde en begaf zich naar de voet van de Sal-boom in het dichtbegroeide Rakkhita-bos in de omgeving van Palileyyaka waar de Bhagavat zich bevond. En wanneer hij toekwam op de plaats waar de Bhagavat leefde, verwijderde hij daar het gras en voorzag Hem van drinkbaar water met zijn slurf.</p>
<p>En terwijl de Bhagavat genoot van de kalmte die deze afzondering met zich bracht, rees volgende gedachte bij Hem op:</p>
<p>“Vroeger was ik omringd door een menigte van bhikkhus, bhikkunis, upasakas en upasikas—monniken, nonnen, mannelijke en vrouwelijke leken—door koningen en hun ministers, door sekteleiders met hun volgelingen en voelde ik me ongemakkelijk.</p>
<p>En nu ik niet meer omringd ben door een menigte van bhikkhus, bhikkunis, upasakas en upasikas—monniken, nonnen, mannelijke en vrouwelijke leken—door koningen en hun ministers, door sekteleiders met hun volgelingen, voel ik me comfortabel en op mijn gemak.”</p>
<p>Op hetzelfde ogenblik rees bij de olifantenstier volgende gedachte op:</p>
<p>“Vroeger voelde ik me ongemakkelijk door de aanwezigheid van een grote kudde mannelijke en vrouwelijke olifanten, vergezeld van jonge olifanten en kalveren van olifanten. Ik voedde me met grassprieten waarvan de toppen reeds afgeknabbeld waren en de kudde voedde zich met de jonge takjes die ik voor hen afgebroken had. Ik dronk troebel water en wanneer ik de rivier overstak schurkten de vrouwelijke olifanten zich tegen mij aan.</p>
<p>En nu ik niet meer omringd ben door een grote kudde mannelijke en vrouwelijke olifanten, vergezeld van jonge olifanten en kalveren van olifanten; nu ik me niet meer voed met grassprieten waarvan de toppen afgeknabbeld zijn en de kudde zich niet meer voedt met de jonge takjes die ik voor hen afgebroken heb; nu ik geen troebel water meer drink en wanneer ik de rivier oversteek de vrouwelijke olifanten zich niet meer tegen mij aanschurken, voel ik me comfortabel en op mijn gemak.”</p>
<p>Toen de Bhagavat zich zijn eigen afzondering realiseerde, welde—toen Hij de gedachtengang van de nobele olifantenstier waarnam—volgende emotionele en geïnspireerde uitspraak spontaan in Hem op:</p>
<blockquote class='gatha'>
<p>“De bewustzijnstoestand van deze nobele olifantenstier<br>
—Met slagtanden als disselbomen—<br>
Is vergelijkbaar met Mijn bewustzijnstoestand:<br>
Allebei genieten we van <span class='add'>de afzondering</span> in het bos!”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
