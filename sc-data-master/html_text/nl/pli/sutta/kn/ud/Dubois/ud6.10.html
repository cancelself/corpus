<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud6.10' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over blind zijn</li>
</ul>
<h1>6.10 Verschijningen</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in Savatthi in het Jetavana klooster, gelegen in het park van Anathapindika.</p>
<p>Toen begaf de Eerwaarde Ananda zich naar de plaats waar de Verheven verbleef. Eenmaal daar aangekomen begroette hij Hem respectvol en zette zich terzijde. Eenmaal gezeten sprak de Eerwaarde Ananda de Bhagavat toe:</p>
<p>“Zolang, Heer, als de arahants, de volkomen ontwaakten niet verschijnen in de wereld, zolang zullen de rondtrekkende asceten gerespecteerd worden, geëerbiedigd, bewonderd en geprezen; en zullen ze overvloedig de rekwisieten van de monniken—namelijk monnikspijen, bedelvoedsel, slaapplaatsen en geneesmiddelen in geval van ziekte—ontvangen.</p>
<p>Wanneer echter de arahants, de volkomen ontwaakten in de wereld verschijnen zullen de rondtrekkende asceten niet meer gerespecteerd, geëerbiedigd, bewonderd en geprezen worden; en zullen ze niet meer overvloedig de rekwisieten van de monniken—namelijk monnikspijen, bedelvoedsel, slaapplaatsen en geneesmiddelen in geval van ziekte—ontvangen.</p>
<p>Heer, U wordt nu gerespecteerd, geëerbiedigd, bewonderd en geprezen; en U en de Sangha ontvangen overvloedig de rekwisieten van de monniken—namelijk monnikspijen, bedelvoedsel, slaapplaatsen en geneesmiddelen in geval van ziekte.”</p>
<p>“Zo is het, Ananda, <span class='add'>zei de Bhagavat</span> zolang de arahants, de volkomen ontwaakten niet verschijnen in de wereld, zullen de rondtrekkende asceten gerespecteerd worden, geëerbiedigd, bewonderd en geprezen; en zullen ze overvloedig de rekwisieten van de monniken—namelijk monnikspijen, bedelvoedsel, slaapplaatsen en geneesmiddelen in geval van ziekte—ontvangen.</p>
<p>Wanneer echter de arahants, de volkomen ontwaakten in de wereld verschijnen zullen de rondtrekkende asceten niet meer gerespecteerd, geëerbiedigd, bewonderd en geprezen worden; en zullen ze niet meer overvloedig de rekwisieten van de monniken—namelijk monnikspijen, bedelvoedsel, slaapplaatsen en geneesmiddelen in geval van ziekte—ontvangen.</p>
<p>Nu worden de Tathagata en de Sangha gerespecteerd, geëerbiedigd, bewonderd en geprezen; en zij ontvangen overvloedig de rekwisieten van de monniken—namelijk monnikspijen, bedelvoedsel, slaapplaatsen en geneesmiddelen in geval van ziekte.”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“Het licht van de glimworm wordt gezien<br>
Tot het moment van zonsopgang.<br>
Door de stralen van het ochtendgloren<br>
Dooft het licht van de glimworm en straalt niet meer.<br>
Zo vergaat het ook met het licht van de sekteleiders:<br>
Zolang er geen volkomen ontwaakten in de wereld verschijnen,<br>
Worden filosofen en hun volgelingen niet gezuiverd—<br>
Wie vasthoudt aan verkeerde visies ontsnapt niet aan dukkha!”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
