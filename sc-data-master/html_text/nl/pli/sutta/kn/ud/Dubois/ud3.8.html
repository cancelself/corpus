<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud3.8' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over Nanda</li>
</ul>
<h1>3.8 Over bedelen</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in Savatthi in het Jetavana klooster, gelegen in het park van Anathapindika.</p>
<p>In die tijd kwam een grote groep monniken terug van hun bedelronde. Nadat ze hun maaltijd genomen hadden verzamelden ze zich in de ronde Kareri-hall, waar zich volgend gesprek ontspon:</p>
<p>“Monniken, Broeders die op bedeltocht gaan zien soms met hun ogen aangename vormen; horen met hun oren aangename geluiden; ruiken met hun neus aangename geuren; proeven met hun tong aangename smaken en hebben met hun lichaam aangename aanrakingen.</p>
<p>Monniken, Broeders die hun bedelronde conform de regels uitvoeren worden geëerd, geëerbiedigd, gerespecteerd en hooggeacht. En naar hen wordt opgekeken: zij staan in hoog aanzien.</p>
<p>Komaan dus, monniken, laten ook wij op bedeltocht gaan.</p>
<p>En dan zullen ook wij soms met onze ogen aangename vormen zien; met onze oren aangename geluiden horen; met onze neus aangename geuren ruiken; met onze tong aangename smaken proeven en met ons lichaam aangename aanrakingen hebben.</p>
<p>Ook wij zullen geëerd, geëerbiedigd, gerespecteerd en hooggeacht worden. Ook naar ons zal opgekeken worden: ook wij zullen in hoog aanzien staan.”</p>
<p>Dit was het onderwerp van gesprek dat plots onderbroken werd doordat de Bhagavat, bij het vallen van de duisternis, uit zijn afzondering was opgestaan en zich naar de ronde Kaveri-hall had begeven. Eenmaal daar aangekomen zette Hij zich neer op de voorbehouden plaats en eenmaal gezeten richtte Hij zich tot de monniken met volgende vraag:</p>
<p>“Waarover, Monniken, ging het gesprek dat zich tussen jullie ontsponnen heeft bij jullie samenkomst. Wat was de aard van het gesprek dat ik <span class='add'>door mijn komst</span> onderbroken heb?”</p>
<p class='speaker'>De monniken antwoordden:</p>
<p>“Nadat we onze bedelronde beëindigd hadden, Heer, verzamelden we in de ronde Kareri-hall en zetten ons neer op onze plaatsen, waar de volgende bespreking zich ontspon:</p>
<p>Monniken, Broeders die op bedeltocht gaan, zien soms met hun ogen aangename vormen; horen met hun oren aangename geluiden; ruiken met hun neus aangename geuren; proeven met hun tong aangename smaken en hebben met hun lichaam aangename aanrakingen.</p>
<p>Monniken, Broeders die conform de regels hun bedelronde ondernemen, worden geëerd, geëerbiedigd, gerespecteerd en hooggeacht. En naar hen wordt opgekeken: zij staan in hoog aanzien.</p>
<p>Komaan dus, monniken, laten ook wij op bedeltocht gaan.</p>
<p>En dan zullen ook wij soms met onze ogen aangename vormen zien; met onze oren aangename geluiden horen; met onze neus aangename geuren ruiken; met onze tong aangename smaken proeven en met ons lichaam aangename aanrakingen hebben.</p>
<p>Ook wij zullen geëerd, geëerbiedigd, gerespecteerd en hooggeacht worden. Ook naar ons zal opgekeken worden: ook wij zullen in hoog aanzien staan.</p>
<p>Dit was het onderwerp van gesprek dat door ons gevoerd werd totdat het onderbroken werd toen de Bhagavat aankwam.”</p>
<p class='speaker'>De Boeddha sprak de monniken toe als volgt:</p>
<p>“Het past niet, Monniken, dat jullie, zonen van goede familie, die uit vertrouwen het huis verlaten hebben en de thuisloosheid zijn ingetrokken, dergelijke gesprekken voeren.</p>
<p>Wanneer jullie samenkomen, Monniken, kunnen jullie slechts twee dingen doen: ofwel een gesprek voeren over de Dhamma; ofwel jullie hullen in stilzwijgendheid.”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“De monnik die bedelvoedsel ontvangt<br>
En zo zichzelf onderhoudt zonder de hulp van anderen,<br>
Wordt door de goden bemind<br>
Als hij zich onthoudt van lof en roem!”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
