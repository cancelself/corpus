<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud3.7' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over Nanda</li>
</ul>
<h1>3.7 Over Kassapa</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in Rajagaha, in het Veluvana—het Bamboe-bos, bij de Eekhoornvoederplaats.</p>
<p>Op dat ogenblik had de Eerwaarde Mahakassapa, die in de Pipphali-grot verbleef, een bepaalde graad van concentratie bereikt door gedurende zeven dagen met gekruiste benen en rechte rug te mediteren. Op het einde van de zevende dag rees de Eerwaarde Mahakassapa op uit zijn concentratie. En toen hij oprees uit zijn concentratie dacht de Eerwaarde Mahakassapa het volgende:</p>
<p>“Als ik nu eens naar Rajagaha zou gaan op bedelronde.”</p>
<p>Op dat moment stonden wel vijfhonderd devas te dringen om bedelvoedsel voor de Eerwaarde Mahakassapa te vinden. Maar de Eerwaarde Maha kassapa negeerde deze vijfhonderd devas, omgordde ’s ochtends zijn gewaad, nam zijn bedelnap en monnikspij en trok Rajagaha binnen voor het bedelen van voedsel.</p>
<p>Op dat moment wilde Sakka, de koning van de devas, voedsel in de bedelnap van de Eerwaarde Mahakassapa leggen. Daarom vermomde hij zich als wever en in die hoedanigheid weefde hij een draad, terwijl Sujata, het asurameisje, de schietspoel bediende.</p>
<p>Zo gebeurde het dat de Eerwaarde Mahakassapa, die van deur tot deur wandelde om voedsel te bedelen, steeds dichter bij de verblijfplaats kwam van Sakka, de koning van de devas. En Sakka, de koning van de devas, die Mahakassapa van ver zag aankomen verliet zijn verblijfplaats.</p>
<p>Nadat hij hem eerbiedig begroet had, nam hij de bedelnap uit de handen van de Eerwaarde Mahakassapa, ging zijn verblijfplaats binnen en vulde de bedelnap met gekookte rijst die hij met zijn hand uit een pot haalde.</p>
<p>Dan reikte hij de bedelnap terug over aan de Eerwaarde Mahakassapa. Maar plots bevatte de bedelnap sauzen, specerijen en andere lekkernijen.</p>
<p>De Eerwaarde Mahakassapa dacht bij zichzelf: “Wie zou die persoon zijn die over zulke magische krachten beschikt?”</p>
<p>En onmiddellijk nadien kwam de volgende gedacht bij hem op: “Zou het Sakka kunnen zijn, de koning van de devas?”</p>
<p>En toen hij zag dat het inderdaad Sakka was, zei hij tot Sakka, de koning van de devas:</p>
<p>“Jij hebt dat gedaan, Kosiya. Doe zoiets niet meer in de toekomst!”</p>
<p class='speaker'>Sakka antwoordde:</p>
<p>“Zelfs voor ons, Eerwaarde Mahakassapa, is het noodzakelijk om verdiensten te verwerven. Ook wij <span class='add'>devas</span> moeten verdiensten realiseren.”</p>
<p>En Sakka, de koning van de devas, groette respectvol de Eerwaarde Mahakassapa, en na rechts om hem heen gedraaid te hebben, steeg hij op in de lucht en vanop deze plaats in de ruimte sprak hij, drie keer na elkaar, volgende emotionele woorden:</p>
<p>“O, wat een geschenk! Wat een ultiem geschenk! Dank zij Kassapa!”</p>
<p>De Bhagavat—met zijn goddelijk, zuivere oor, dat het gehoor van mensen overstijgt—hoorde hoe Sakka vanuit zijn plaats in de ruimte, drie keer na elkaar volgende emotionele woorden uitsprak:</p>
<p>“O, wat een geschenk! Wat een ultiem geschenk! Dank zij Kassapa!”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele uitspraak spontaan in hem op:</p>
<blockquote class='gatha'>
<p>“De monnik die bedelvoedsel ontvangt<br>
En zo zichzelf onderhoudt zonder de hulp van anderen,<br>
Wordt door de goden bemind<br>
Omwille van zijn sereniteit en aandacht!”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
