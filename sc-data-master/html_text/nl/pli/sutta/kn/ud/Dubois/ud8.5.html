<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud8.5' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over de stad Patali</li>
</ul>
<h1>8.5 Over Cunda</h1>
</header>
<p class='evam'>Aldus heb ik gehoord.</p>
<p>Eens, toen de Bhagavat te voet door het land van de Malla's reisde, vergezeld van een grote groep monniken kwam hij in Pava aan. En de Heer verbleef in het Mango Bos van Cunda de smid.</p>
<p>En Cunda de smid vernam het volgende:</p>
<p>“Het gerucht doet de ronde dat de Bhagavat, terwijl hij te voet, vergezeld van een grote groep monniken, door het land van de Malla's reist in Pava is aangekomen en daar in het Mango Bos (van Cunda) verblijft.”</p>
<p>En Cunda begaf zich naar de plaats waar de Bhagavat zich bevond. Eenmaal daar aangekomen boog hij respectvol voorover en zette zich terzijde. En de Bhagavat instrueerde, inspireerde, laafde en verblijdde hem met een gesprek over de Dhamma.</p>
<p>Toen zei Cunda tegen de Bhagavat:</p>
<p>“Mag ik u verzoeken, Heer, de maaltijd te aanvaarden die ik U, samen met de Orde van monniken, morgen wil aanbieden.”</p>
<p>De Heer stemde stilzwijgend toe.</p>
<p>Nadat Cunda uit de stilzwijgende houding de instemming van de Verhevene afgeleid had, stond hij van zijn zitplaats op, groette de Heer respectvol, draaide rechts van Hem weg en vertrok.</p>
<p>Toen de nacht ten einde liep, had Cunda in zijn eigen woning, een maaltijd bereid van vast en zacht voedsel, inclusief een hoeveelheid 'sukara maddava'. En hij rapporteerde aan de Bhagavat dat de maaltijd gereed was met de woorden: “Het is tijd, Eerwaarde Heer. Het eten staat klaar.”</p>
<p>Nadat de Bhagavat ’s ochtends zijn gewaad had omgord en zijn bedelnap en monnikspij genomen had, begaf Hij zich samen met de orde van monniken naar de woning van Cunda. Daar aangekomen, zette hij zich neer op de voorbehouden plaats en zei tegen Cunda:</p>
<p>“Cunda, bedien mij met het sukara maddava dat je bereid hebt, en bedien de orde van monniken met het vaste en zachte voedsel.”</p>
<p>“Dat zal ik doen, Eerwaarde Heer”, antwoordde Cunda en hij bediende de Verhevene met het sukara maddava en de orde van monniken met het vaste en zachte voedsel.</p>
<p>Toen sprak de Bhagavat tegen Cunda de volgende woorden:</p>
<p>“Begraaf in een kuil wat van het sukara maddava is overgebleven, Cunda, want ik zie in de wereld met haar devas, Maras en Brahmas, en onder de mensheid met haar samanas en brahmanen, haar prinsen en gewone mensen, niemand anders die dit kan eten en volledig kan verteren dan de Tathagata.”</p>
<p>“Dat zal ik doen, Heer”, antwoordde Cunda, en hij begroef in een kuil het restant dat van het sukara maddava was overgebleven.</p>
<p>Nadat hij dat gedaan had, keerde hij terug naar de Heer, boog respectvol, en ging aan Zijn zijde zitten. Eenmaal gezeten instrueerde, inspireerde, laafde en verblijdde de Bhagavat hem met een gesprek over de Dhamma.</p>
<p>Vervolgens stond Hij van zijn zetel op en vertrok.</p>
<p>En nadat de Bhagavat het voedsel van Cunda gegeten had, kwam er een vreselijke ziekte in hem op: dysenterie vergezeld van bloed en vreselijke pijnen alsof hij er aan zou sterven. Maar de Heer verdroeg dit alles oplettend en in helderheid van begrip, zonder te klagen.</p>
<p>Toen zei de Heer tegen de Eerwaarde Ananda:“Kom, Ananda, laat ons naar Kusinara gaan.”</p>
<p>“Dat zullen we doen, Heer”, antwoordde Ananda.</p>
<p class='speaker'>Nu volgen een aantal verhalende verzen in de tekst van deze sutta. Deze verzen werden klaarblijkelijk door de antieke compilatoren toegevoegd om het belang van de gebeurtenissen te onderlijnen die nu beschreven worden:</p>
<blockquote class='gatha'>
<p>“Nadat hij het voedsel van Cunda de smid gegeten had,<br>
—zo heb ik gehoord—<br>
overviel hem een verschrikkelijke ziekte,<br>
pijnlijk en bijna dodelijk.<br>
Door het eten van het sukara maddava<br>
werd de Leraar door een vreselijke ziekte aangetast.</p>
<p>Nadat hij daarvan was hersteld, kondigde de Heer aan:<br>
“Kom, laten we naar het dorp Kusinara gaan.”<br>
Dit waren zijn onverschrokken woorden.”</p>
</blockquote>
<p>En de Heer stapte van de weg af, ging naar de voet van een boom en sprak als volgt tegen de Eerwaarde Ananda:</p>
<p>“Kom, Ananda, vouw mijn pij in vier en breng voor mij een zitplaats in gereedheid. Ik ben moe en wil gaan zitten.”</p>
<p>“Dat zal ik doen, Heer”, antwoordde Ananda tot de Bhagavat, en nadat hij de monnikspij in vier gevouwen had, bracht hij een zitplaats voor de Verhevene in gereedheid waarop de Heer ging zitten.</p>
<p>Toen hij daar zo zat, sprak de Bhagavat tot de Eerwaarde Ananda: “Kom, Ananda, haal wat water voor me. Ik heb dorst en wil wat drinken.”</p>
<p>Maar Ananda zei tegen de Heer: “Zojuist, Heer, zijn er wel vijfhonderd wagens de rivier overgestoken en het ondiepe water dat door de wielen in beroering is gebracht, is niet goed. Het is smerig en troebel. Maar, Heer, de rivier de Kakuttha is dichtbij, met helder, aangenaam, koel en zuiver water, met mooie oevers en een heerlijke omgeving. Daar kan de Heer het water drinken en zijn lichaam opfrissen.”</p>
<p>En een tweede keer zei de Heer: “Kom, Ananda, haal wat water voor me. Ik heb dorst en wil wat drinken”</p>
<p>En Ananda antwoordde voor de tweede keer: “Zojuist, Heer, zijn er wel vijfhonderd wagens de rivier overgestoken en het ondiepe water dat door de wielen in beroering is gebracht, is niet goed. Het is smerig en troebel. Maar, Heer, de rivier de Kakuttha is dichtbij, met helder, aangenaam, koel en zuiver water, met mooie oevers en een heerlijke omgeving. Daar kan de Heer het water drinken en zijn lichaam opfrissen.”</p>
<p>En een derde keer zei de Heer: “Kom, Ananda, haal wat water voor me. Ik heb dorst en wil wat drinken”</p>
<p>“Dat zal ik doen, Heer”, antwoordde Ananda de Heer, en hij nam een bedelnap en ging naar de rivier. En de ondiepe rivier waarvan het water door de wielen in beroering was gebracht en niet goed was—dit water dat smerig en troebel was—begon zuiver, helder en aangenaam te stromen toen de Eerwaarde Ananda daar aankwam.</p>
<p>En de Eerwaarde Ananda dacht: “Hoe vreemd is dit! Hoe wonderbaarlijk zijn de bovennatuurlijke kwaliteiten en krachten van de Tathagata! Deze ondiepe rivier waarvan het water door de wielen in beroering werd gebracht en niet goed was—dit water dat smerig en troebel was—stroomde zuiver, helder en aangenaam toen ik hier aankwam!”</p>
<p>En hij deed wat water in de bedelnap en begaf zich terug naar de plaats waar de Bhagavat zich bevond.</p>
<p>Daar aangekomen zegde hij tot de Verhevene:“Hoe vreemd is dit! Hoe wonderbaarlijk zijn de bovennatuurlijke kwaliteiten en krachten van de Tathagata! Deze ondiepe rivier waarvan het water door de wielen in beroering werd gebracht en niet goed was—dit water dat smerig en troebel was—stroomde zuiver, helder en aangenaam toen ik daar aankwam!”</p>
<p>Vervolgens zei hij tegen de Verhevene: “Drink het water, Heer! Drink het water, Sugata!” En de Heer dronk het water.</p>
<p>Vervolgens begaf de Bhagavat zich, samen met een grote schare monniken naar de rivier de Kakuttha. Daar begaf Hij zich in het water, nam een bad en dronk. Toen hij uit het water gekomen was, ging hij naar een mango bos en zei tegen de Eerwaarde Cundaka:</p>
<p>“Kom, Cundaka, vouw mijn gewaad in vier en breng een ligplaats voor mij in gereedheid. Ik ben moe en wil gaan liggen.”</p>
<p>“Dat zal ik doen, Heer”, zei de Eerwaarde Cundaka instemmend, en hij vouwde het gewaad in vier en legde het op de grond.</p>
<p>En de Bhagavat ging op zijn rechterzij liggen in de rustpositie van een leeuw, zijn ene voet op de andere plaatsend, oplettend en helder van begrip terwijl hij de tijd bepaalde wanneer hij zou opstaan. En de Eerwaarde Cundaka zette zich neer recht vóór de Heer.</p>
<p class='speaker'>En opnieuw volgen een aantal verhalende verzen in de tekst van deze sutta. Deze verzen werden klaarblijkelijk door de antieke compilatoren toegevoegd om het belang van de gebeurtenissen te onderlijnen die nu beschreven worden:</p>
<blockquote class='gatha'>
<p>“De Boeddha kwam naar de rivier de Kakuttha,<br>
Met haar zuivere, aangename, heldere wateren.<br>
Daarin dompelde de Leraar zijn vermoeide lichaam.<br>
De Tathagata—onvergelijkbaar in de wereld.<br>
Omringd door de monniken van wie hij de Leider was,<br>
De Leraar, de Heer, de belichaming van de Dhamma,<br>
Ging de Grote Wijze naar het mango bos.<br>
En tot de monnik Cundaka, zei hij:<br>
“Leg alstublieft mijn gewaad in vier gevouwen op de grond,<br>
Ik wil gaan liggen.”<br>
En zo snel als een weerlicht inslaat,<br>
Haastte de ouderling zich om aan het verzoek<br>
Van de Meester te gehoorzamen.<br>
De Leraar legde zijn vermoeide lichaam neer<br>
en Cundaka ging vóór hem op de grond zitten.”</p>
</blockquote>
<p>En de Heer sprak tot de Eerwaarde Ananda:</p>
<p>“Het kan gebeuren, Ananda, dat iemand bij Cunda, wroeging zou verwekken door te zeggen: ‘Het is erg voor u, Cunda, en spijtig voor u, dat de Tathagata stierf, nadat hij zijn laatste maal van u ontvangen had.’ Elk zodanig gevoel van wroeging bij Cunda, Ananda, behoort verdreven te worden door te zeggen:</p>
<p>'Het is prachtig voor u, Cunda, het is een zegening voor u, dat de Tathagata stierf na zijn laatste maal van u ontvangen te hebben. Want, vriend Cunda, uit de mond van de Gezegende zelf, heb ik dit gehoord en begrepen: ‘Er zijn twee offergaven van voedsel die dezelfde vrucht dragen, die hetzelfde resultaat geven, die hetzelfde voordeel bieden en vruchtbaarder en voordeliger zijn dan iedere andere voedselgift.</p>
<p>Welke zijn deze twee?</p>
<p>De ene is de gift van het voedsel dat de Tathagata gegeten heeft juist vóórdat Hij zijn onvergelijkbare verheven Zelfrealisatie verworven heeft; de andere is de gift van het voedsel dat de Tathagata gegeten heeft juist vóórdat Hij het Nibbana-element zónder residu heeft bereikt.</p>
<p>Deze twee offergaven van voedsel dragen dezelfde vrucht, geven hetzelfde resultaat en bieden hetzelfde voordeel en zijn vruchtbaarder en voordeliger dan iedere andere voedselgift.</p>
<p>Er is door Cunda kamma vergaard, dat strekt tot een lang leven, tot schoonheid, tot voorspoed, tot een hemelse sfeer, tot een goede naam en tot grote macht.’</p>
<p>Op deze wijze, Ananda, moet ieder gevoel van wroeging in Cunda de smid verdreven worden.”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“Van iemand die geeft vermeerderen de verdiensten.<br>
Door zelfbeheersing houdt men haat onder de knie.<br>
Iemand die goed getraind is, laat slechte daden los.<br>
Wanneer hartstocht, haat en begoocheling vernietigd zijn,<br>
Komt iemand tot innerlijke Vrede—Nibbana!”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
