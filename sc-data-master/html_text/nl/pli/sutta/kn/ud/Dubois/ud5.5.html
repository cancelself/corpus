<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud5.5' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over Sona</li>
</ul>
<h1>5.5 Uposatha dag</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in Savatthi, in het Pubbarama in het huis van de moeder van Migara.</p>
<p>En daar het een uposathadag was, hadden de monniken zich verzameld rond de Bhagavat.</p>
<p>Toen de nacht vorderde en de eerste nachtwake zo goed als verstreken was rees de Eerwaarde Ananda op van zijn zitplaats, fatsoeneerde zijn mantel over één schouder <span class='add'>terwijl de andere schouder bloot bleef</span>, boog met gevouwen handpalmen naar de Bhagavat toe en sprak als volgt:</p>
<p>“Heer, de nacht is al ver gevorderd; de eerste nachtwake is zo goed als verstreken en de monnikengemeenschap zit al ruime tijd. Mag ik u verzoeken om de patimokkha aan de Broeders te reciteren?”</p>
<p>Maar eenmaal deze woorden uitgesproken waren deed de Bhagavat er het zwijgen toe.</p>
<p>Toen de nacht verder vorderde en de tweede nachtwake zo goed als verstreken was rees de Eerwaarde Ananda een tweede keer op van zijn zitplaats, fatsoeneerde zijn mantel over één schouder <span class='add'>terwijl de andere schouder bloot bleef</span>, boog met gevouwen handpalmen naar de Bhagavat toe en sprak als volgt:</p>
<p>“Heer, de nacht is al ver gevorderd; de tweede nachtwake is zo goed als verstreken en de monnikengemeenschap zit al ruime tijd. Mag ik u verzoeken om de patimokkha aan de Broeders te reciteren?”</p>
<p>Maar ook toen deze woorden een tweede maal uitgesproken waren deed de Bhagavat er het zwijgen toe.</p>
<p>Toen de nacht verder vorderde en de derde nachtwake zo goed als verstreken was en de ochtend gloorde rees de Eerwaarde Ananda een derde keer op van zijn zitplaats, fatsoeneerde zijn mantel over één schouder <span class='add'>terwijl de andere schouder bloot bleef</span>, boog met gevouwen handpalmen naar de Bhagavat toe en sprak als volgt:</p>
<p>“Heer, de nacht is al ver gevorderd; de derde nachtwake is zo goed als verstreken, de ochtend gloort en de monnikengemeenschap zit al ruime tijd. Mag ik u verzoeken om de patimokkha aan de Broeders te reciteren?”</p>
<p class='speaker'>De Bhagavat sprak als volgt:</p>
<p>“Ananda, deze vergadering is onzuiver!”</p>
<p>En volgende gedachte kwam op bij de Eerwaarde Mahamoggallana: 'Wie zou de Bhagavat bedoeld hebben met zijn woorden “Deze vergadering is onzuiver?”</p>
<p>En de geest van de Eerwaarde Mahamoggallana doordrong de geest van de hele monnikengemeenschap die daar aanwezig was en hij bemerkte een individu temidden van de Broedergemeenschap. Een persoon die de ondeugd uitstraalde; van slechte aard was; onzuiver, met een twijfelachtige attitude; die stiekeme dingen deed; die beweerde een samana te zijn maar niet het heilige leven beleed; die pretendeerde het heilige leven te leiden maar in wezen rot van binnen was; vol van wellust; een vat vol ontaarding.</p>
<p>En wanneer hij die persoon opmerkte rees hij op van zijn zitplaats en begaf zich naar de plaats waar die man zat. En hij sprak hem toe als volgt:</p>
<p>“Sta op, man. De Bhagavat heeft je in de gaten. Hier, tussen de Broeders van deze gemeenschap, is er geen plaats voor jou.”</p>
<p>Maar de man zweeg.</p>
<p>Een tweede maal herhaalde de Eerwaarde Mahamoggallana zijn woorden:</p>
<p>“Sta op, man. De Bhagavat heeft je in de gaten. Hier, tussen de Broeders van deze gemeenschap, is er geen plaats voor jou.”</p>
<p>Maar ook nu weer zweeg de man.</p>
<p>En een derde maal herhaalde de Eerwaarde Mahamoggallana zijn voorheen uitgesproken woorden:</p>
<p>“Sta op, man. De Bhagavat heeft je in de gaten. Hier, tussen de Broeders van deze gemeenschap, is er geen plaats voor jou.”</p>
<p>Maar ook nu weer zweeg de man.</p>
<p>Nu nam de Eerwaarde Mahamoggallana de man bij de arm en begeleidde hem naar buiten. Nadat hij hem had buitengezet, sloot hij de poort van de vergaderzaal en schoof de grendel dicht.</p>
<p>Toen begaf Mahamoggallana zich naar de Bhagavat toe en sprak als volgt:</p>
<p>“Heer, ik heb die man naar buiten geleid. De vergadering is nu zuiver. Mag ik de Bhagavat verzoeken om de patimokkha te reciteren voor de Broeders.”</p>
<p class='speaker'>De Bhagavat sprak als volgt:</p>
<p>“Hoe wonderlijk, Mahamoggallana! Hoe merkwaardig dat deze nietsnut gewoon wachtte tot jij hem bij de arm nam en hem naar buiten geleidde.”</p>
<p>Toen richtte de Bhagavat zich als volgt tot de monniken:</p>
<p>“Van dit moment af, Monniken, zal ik de uposatha niet meer aan jullie reciteren. Ik zal de biechtspiegel niet meer voorzeggen. Dit moeten jullie van nu af aan zélf doen. Het kan niet zijn dat de Bhagavat de uposatha leidt en de biechtspiegel reciteert in onzuiver gezelschap.</p>
<p>Monniken, de asuras verheugen zich over de grote oceaan om acht wonderlijke en buitengewone kenmerken. En ze verheugen zich hierover telkens ze deze eigenschappen vaststellen.</p>
<p>Welke zijn deze acht karakteristieken?’</p>
<p>“De grote oceaan helt geleidelijk naar beneden af, door een opeenvolging van hellingen die langzaam naar omlaag lopen. De spelonkachtige diepten worden op een graduele wijze bereikt, zonder steile afgrond.</p>
<p>Dit, Monniken, is de eerste wonderlijke en buitengewone eigenschap van de grote oceaan. Wanneer de asuras deze eigenschap opmerken dan verheugen zij er zich in.</p>
<p>Verder, Monniken, is de grote oceaan door zijn aard stabiel. Hij treedt niet buiten zijn oevers.</p>
<p>Dit, Monniken, is de tweede wonderlijke en buitengewone eigenschap van de grote oceaan. Wanneer de asuras deze eigenschap opmerken dan verheugen zij er zich in.</p>
<p>Verder, Monniken, heeft de grote oceaan geen enkele affiniteit met krengen. Wanneer een kreng in de oceaan terechtkomt, dan wordt dit naar de oevers gevoerd en op het land geworpen.</p>
<p>Dit, Monniken, is de derde wonderlijke en buitengewone eigenschap van de grote oceaan. Wanneer de asuras deze eigenschap opmerken dan verheugen zij er zich in.</p>
<p>Verder, Monniken, verliezen alle stromen die zich in de grote oceaan werpen, zoals de Ganga, de Yamuna, de Aciravati, de Sarabhu en de Mahi op dat moment hun naam. Zij geven hun vroegere namen op en zijn nog uitsluitend gekend als de grote oceaan.</p>
<p>Dit, Monniken, is de vierde wonderlijke en buitengewone eigenschap van de grote oceaan. Wanneer de asuras deze eigenschap opmerken dan verheugen zij er zich in.</p>
<p>Verder, Monniken, is er noch een aanwas, noch een vermindering van de watermassa van de grote oceaan, ondanks dat alle stromen ter wereld zich erin werpen en ondanks alle stortregens die uit de hemel neerdalen.</p>
<p>Dit, Monniken, is de vijfde wonderlijke en buitengewone eigenschap van de grote oceaan. Wanneer de asuras deze eigenschap opmerken dan verheugen zij er zicht in.</p>
<p>Verder, Monniken, heeft de grote oceaan slechts één smaak—de smaak van zout.</p>
<p>Dit, Monniken, is de zesde wonderlijke en buitengewone eigenschap van de grote oceaan. Wanneer de asuras deze eigenschap opmerken dan verheugen zij er zich in.</p>
<p>Verder, Monniken, herbergt de grote oceaan vele rijkdommen, edelstenen en waardevolle dingen in overvloed zoals parels, smaragden, lapis lazuli, schelpen, stenen, koraal, zilver, houd, robijnen en kattenogen.</p>
<p>Dit, Monniken, is de zevende wonderlijke en buitengewone eigenschap van de grote oceaan. Wanneer de asuras deze eigenschap opmerken dan verheugen zij er zich in.</p>
<p>En tenslotte, Monniken, is de grote oceaan de verblijfplaats van een veelvoud aan grote levende wezens, zoals de Timi, de Timi-eter, de Timi-eter-eter, de asuras, de nagas en de gandhabbas. Er bevinden zich verder in de grote oceaan wezens die honderd mijl, tweehonderd mijl, driehonderd mijl, vierhonderd mijl en vijfhonderd mijl lang zijn.</p>
<p>Dit, Monniken, is de achtste wonderlijke en buitengewone eigenschap van de grote oceaan. Wanneer de asuras deze eigenschap opmerken dan verheugen zij er zich in.</p>
<p>Dit, Monniken, zijn de acht wonderlijke en buitengewone eigenschappen van de grote oceaan waarover de asuras zich verheugen telkens ze deze eigenschappen vaststellen.</p>
<p>Op dezelfde manier bezit de discipline van de Leer (dhammavinaya) acht wonderlijke en buitengewone eigenschappen waarover de monniken zich verheugen telkens ze deze eigenschappen vaststellen.</p>
<p>Net zoals de grote oceaan geleidelijk naar beneden helt, door een opeenvolging van hellingen die langzaam naar omlaag lopen en de spelonkachtige diepten op een graduele wijze bereikt worden, zonder een steile afgrond, zo ook is er in de discipline van de Leer een geleidelijke training, een geleidelijke opvolging van taken, een geleidelijke vooruitgang die stap-na-stap bereikt wordt. Zo is er ook geen onvoorbereide, onverhoedse doordringing van bevrijdend inzicht.</p>
<p>Dit, Monniken, is de eerste wonderlijke en buitengewone eigenschap van de discipline van de Leer (dhammavinaya) waarover de monniken zich verheugen telkens ze deze eigenschap vaststellen.</p>
<p>Net zoals de grote oceaan door zijn aard stabiel is en niet buiten zijn oevers treedt, zo overtreden mijn discipelen de door mij verkondigde trainingsregels niet. Zelfs niet als hun leven op het spel staat.</p>
<p>Dit, Monniken, is de tweede wonderlijke en buitengewone eigenschap van de discipline van de Leer waarover de monniken zich verheugen telkens ze deze eigenschap vaststellen.</p>
<p>Net zoals de grote oceaan geen enkele affiniteit met krengen heeft en een kreng dat in de oceaan terechtkomt naar de oevers voert en op het land werpt, zo ook heeft de Sangha geen enkele affiniteit met een man die niet deugdzaam is, die van nature slecht is, onzuiver is, twijfelachtig gedrag vertoont, stiekeme dingen doet, beweert een samana te zijn maar het heilige leven niet belijdt; die pretendeert het heilige leven te leiden maar in wezen rot van binnen is; vol van wellust; een vat vol ontaarding. Zo ook wordt, wanneer de Sangha samenkomt zulke nietsnut vlug uitgestoten: alhoewel hij in het midden van de vergadering gezeten is bestaat er een enorme afstand tussen deze nietsnut en de Orde. En een enorme afstand tussen de Orde en deze nietsnut.</p>
<p>Dit, Monniken, is de derde wonderlijke en buitengewone eigenschap van de discipline van de Leer waarover de monniken zich verheugen telkens ze deze eigenschap vaststellen.</p>
<p>Net zoals alle stromen die zich in de grote oceaan werpen, zoals de Ganga, de Yamuna, de Aciravati, de Sarabhu en de Mahi op dat moment hun naam verliezen en van dat moment af nog uitsluitend gekend zijn onder de benaming van 'grote oceaan', zo ook geven de vier standen—Kshatriyas, Brahmanen, Vaishiyas en Shudras—hun vroegere namen en familienamen op. Van zodra zij, in overeenstemming met de door de Bhagavat onderwezen discipline van de Leer (dhammavinaya), het huis verlaten hebben en de thuisloosheid ingetrokken zijn, zijn ze nog uitsluitend bekend als 'asceten van de Sakya-zoon'.</p>
<p>Dit, Monniken, is de vierde wonderlijke en buitengewone eigenschap van de discipline van de Leer waarover de monniken zich verheugen telkens ze deze eigenschap vaststellen.</p>
<p>Net zoals er geen aanwas, noch een vermindering van de watermassa van de grote oceaan vastgesteld kan worden, ondanks dat alle stromen ter wereld zich erin werpen en ondanks alle stortregens die uit de hemel die erin neerdalen, zo ook is er van de discipline van de Leer (dhamma-vinaya) geen aanwas, noch een vermindering aanwijsbaar in de sfeer van nibbana, ondanks het feit dat veel monniken tot volledige uitdoving komen in de sfeer van het nibbana zonder residu.</p>
<p>Dit, Monniken, is de vijfde wonderlijke en buitengewone eigenschap van de discipline van de Leer waarover de monniken zich verheugen telkens ze deze eigenschap vaststellen.</p>
<p>Net zoals de grote oceaan slechts één smaak heeft, namelijk de smaak van zout, zo ook heeft deze discipline van de Leer (dhammavinaya) maar één smaak, namelijk de smaak van bevrijding.</p>
<p>Dit, Monniken, is de zesde wonderlijke en buitengewone eigenschap van de discipline van de Leer waarover de monniken zich verheugen telkens ze deze eigenschap vaststellen.</p>
<p>Net zoals de grote oceaan vele rijkdommen, edelstenen en waardevolle dingen in overvloed herbergt, namelijk parels, smaragden, lapis lazuli, schelpen, stenen, koraal, zilver, houd, robijnen en kattenogen, zo ook bezit deze discipline van de Leer (dhammavinaya) vele rijkdommen en waardevolle dingen, namelijk: de Vier Velden van het cultiveren van Opmerkzaamheid; de Vier Elementen van Juiste Inspanning; de Vier Mentale Eigenschappen van Spirituele Kracht; de Vijf Spirituele Controlerende Vermogens; de Vijf Potentiële Krachten; de Zeven Factoren van Verlichting; en het Edele Achtvoudige Pad.</p>
<p>Dit, Monniken, is de zevende wonderlijke en buitengewone eigenschap van de discipline van de Leer waarover de monniken zich verheugen telkens ze deze eigenschap vaststellen.</p>
<p>En tenslotte, Monniken, net zoals de grote oceaan de verblijfplaats is van een veelvoud aan grote levende wezens, zoals de Timi, de Timi-eter, de Timi-eter-eter, de asuras, de nagas en de gandhabbas. En net zoals er zich in de grote oceaan wezens bevinden die honderd mijl, tweehonderd mijl, driehonderd mijl, vierhonderd mijl en vijfhonderd mijl lang zijn, zo ook is de discipline van de Leer (dhammavinaya) de verblijfplaats van grote wezens, namelijk van de stroombetreder die het resultaat van het betreden van de stroom in zichzelf gerealiseerd heeft; van de eenmaalterugkeerder die het resultaat van de eenmaalterugkeerder in zichzelf heeft gerealiseerd; van de niet-meer-terugkeerder die het resultaat van de niet-meer-terugkeerder in zichzelf heeft gerealiseerd; en van de arahant, die nibbana in zichzelf heeft gerealiseerd.</p>
<p>Dit, Monniken, is de achtste wonderlijke en buitengewone eigenschap van de discipline van de Leer waarover de monniken zich verheugen telkens ze deze eigenschap vaststellen.”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“Regen doorweekt alles wat bedekt is;<br>
Wat niet bedekt is, wordt niet doorweekt.<br>
Daarom moeten jullie wat bedekt is openmaken.<br>
Dan kan de regen het niet meer doorweken.”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
