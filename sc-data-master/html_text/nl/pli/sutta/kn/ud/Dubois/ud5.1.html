<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud5.1' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over Sona</li>
</ul>
<h1>5.1 De koning</h1>
</header>
<p class='evam'>Aldus heb ik gehoord.</p>
<p>Eens verbleef de Bhagavat in Savatthi in het Jetavana klooster, gelegen in het park van Anathapindika.</p>
<p>In die tijd zat koning Pasenadi van Kosala met zijn echtgenote Mallika op het dakterras van zijn koninklijk paleis.</p>
<p>En koning Pasenadi stelde koningin Mallika volgende vraag:</p>
<p>“Bestaat er iemand anders, Mallika, die je nauwer aan het hart ligt dan jezelf?”</p>
<p>“Neen, Grote Heerser”, “er is niemand die me nauwer aan het hart ligt dan mezelf'. En wat uzelf betreft, Heer: is er iemand die u nauwer aan het hart ligt dan uzelf ?”</p>
<p>“Hetzelfde geldt ook voor mij, Mallika”, zei de koning, “er is niemand die me nauwer aan het hart ligt dan mezelf.”</p>
<p>Toen koning Pasenadi van Kosala het dakterras verliet begaf hij zich naar de plaats waar de Bhagavat zich bevond. Daar aangekomen begroette hij de Bhagavat respectvol en ging terzijde zitten. Eenmaal gezeten sprak hij de Verhevene als volgt toe:</p>
<p>“Daarnet zat ik met koningin Mallika op het dakterras van het koninklijk paleis en ik vroeg aan de koningin:</p>
<p>“Bestaat er iemand anders, Mallika, die je nauwer aan het hart ligt dan jezelf?”</p>
<p>En Koningin Mallika antwoordde me:</p>
<p>“Neen, Grote Heerser, er is niemand die me nauwer aan het hart ligt dan mezelf. En wat uzelf betreft, Heer: is er iemand die u nauwer aan het hart ligt dan uzelf ?”</p>
<p>Nadat de koningin mij op deze manier toegesproken had, antwoordde ik haar als volgt:</p>
<p>“Hetzelfde geldt ook voor mij, Mallika. Er is niemand die me nauwer aan het hart ligt dan mezelf.”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“Ook al laat men de geest in alle richtingen ronddwalen<br>
Men zal nergens iemand vinden<br>
die hem nauwer aan het hart ligt dan zichzelf.<br>
Maar ook ieder ander ziet zichzelf het liefst.<br>
Daarom moet iemand die zichzelf lief heeft niemand anders kwetsen!”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
