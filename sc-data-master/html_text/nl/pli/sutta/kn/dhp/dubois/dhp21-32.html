<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='dhp21-32' lang='nl'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Waakzaamheid</h1>
</header>
<blockquote class='gatha'>
<p><a class='ref sc' id='sc21' href='#sc21' data-uid='dhp21'>SC 21</a>Waakzaamheid is het pad naar het Doodloze;<br>
Achteloosheid is het pad naar de dood.<br>
De waakzamen sterven niet;<br>
De achtelozen—hoewel ze leven—zijn als doden.</p>
<p><a class='ref sc' id='sc22' href='#sc22' data-uid='dhp22'>SC 22</a>De Wijzen die waakzaamheid<br>
Ondubbelzinnig van achteloosheid onderscheiden,<br>
Verheugen zich in [hun] waakzaamheid.<br>
Zij verblijden zich in de omgeving van de Edelen.</p>
<p><a class='ref sc' id='sc23' href='#sc23' data-uid='dhp23'>SC 23</a>Door constant,<br>
Niet aflatend,<br>
Energiek,<br>
Te mediteren,<br>
Bereiken die Wijzen nibbana—<br>
De onovertroffen bevrijding<br>
Uit alles wat hen gevangen houdt.</p>
<p><a class='ref sc' id='sc24' href='#sc24' data-uid='dhp24'>SC 24</a>Wie onvermoeibaar streeft<br>
En waakzaam is,<br>
Wie zuiver en zorgvuldig handelt,<br>
Wie zichzelf beheerst en overeenkomstig de Dhamma leeft:<br>
Van zulke man groeit overal de faam.</p>
<p><a class='ref sc' id='sc25' href='#sc25' data-uid='dhp25'>SC 25</a>Door ijver en waakzaamheid,<br>
Zelfbeheersing,<br>
En onthouding,<br>
Wordt de Wijze een eiland,<br>
Dat geen enkele tsunami<br>
Kan overspoelen.</p>
<p><a class='ref sc' id='sc26' href='#sc26' data-uid='dhp26'>SC 26</a>Dwaze, domme mensen<br>
Leveren zich over aan achteloosheid.<br>
De Wijze beschermt waakzaamheid<br>
Als zijn hoogste goed.</p>
<p><a class='ref sc' id='sc27' href='#sc27' data-uid='dhp27'>SC 27</a>Geef niet toe aan achteloosheid.<br>
Identificeer je niet met zintuiglijk genot.<br>
Voorwaar:<br>
Een waakzame yogi<br>
[Gevestigd in meditatie]<br>
Verwerft geluk in overvloed.</p>
<p><a class='ref sc' id='sc28' href='#sc28' data-uid='dhp28'>SC 28</a>Wanneer de Wijze achteloosheid<br>
Door waakzaamheid verdrijft,<br>
En zo de vesting van wijsheid beklimt,<br>
Observeert hij laconiek de ellende van de mensheid.<br>
Vanuit de hoogte kijkt de Wijze neer<br>
Op de dwazen die zich in het dal bevinden.</p>
<p><a class='ref sc' id='sc29' href='#sc29' data-uid='dhp29'>SC 29</a>Waakzaam tussen de achtelozen,<br>
Wakker tussen de slapenden,<br>
Snelt de Wijze vooruit zoals een gezwind paard<br>
Een loom exemplaar achter zich laat.</p>
<p><a class='ref sc' id='sc30' href='#sc30' data-uid='dhp30'>SC 30</a>Door waakzaamheid verwierf Indra<br>
De heerschappij over de goden.<br>
Waakzaamheid wordt [door de goden] steeds geprezen;<br>
Achteloosheid altijd afgekeurd.</p>
<p><a class='ref sc' id='sc31' href='#sc31' data-uid='dhp31'>SC 31</a>De monnik, die zich toegewijd heeft aan waakzaamheid<br>
En die het gevaar van achteloosheid ziet en vreest,<br>
Snelt voort als een vuur<br>
En verteert zowel de grote als de kleine ketens.</p>
<p><a class='ref sc' id='sc32' href='#sc32' data-uid='dhp32'>SC 32</a>De monnik, die zich toegewijd heeft aan waakzaamheid<br>
En die het gevaar van achteloosheid ziet en vreest,<br>
Kan niet terugvallen tot een lagere staat—<br>
[Op deze manier] is hij nibbana nabij.</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>DHAMMAPADA—Het Pad van Waarheid</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
