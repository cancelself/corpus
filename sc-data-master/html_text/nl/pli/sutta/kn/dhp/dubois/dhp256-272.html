<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='dhp256-272' lang='nl'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>De rechtvaardige</h1>
</header>
<blockquote class='gatha'>
<p><a class='ref sc' id='sc256' href='#sc256' data-uid='dhp256'>SC 256</a>Wie onbezonnen oordeelt [over wat al dan niet goed is],<br>
Oordeelt niet overeenkomstig de Dhamma.<br>
Een wijs persoon oordeelt pas nadat hij<br>
Goed en slecht heeft afgewogen.</p>
<p><a class='ref sc' id='sc257' href='#sc257' data-uid='dhp257'>SC 257</a>Een Wijze, die ongehaast, overeenkomstig de Dhamma,<br>
En onpartijdig<br>
Anderen beoordeelt,<br>
Wordt een 'Beschermer van de Dhamma' genoemd !</p>
<p><a class='ref sc' id='sc258' href='#sc258' data-uid='dhp258'>SC 258</a>Men is niet wijs,<br>
Omdat men veel spreekt.<br>
Wie vredig is,<br>
Zonder haat en<br>
Zonder angst<br>
Wordt een 'Wijze' genoemd !</p>
<p><a class='ref sc' id='sc259' href='#sc259' data-uid='dhp259'>SC 259</a>Het is niet omdat men veel spreekt<br>
Dat men de Dhamma begrijpt.<br>
Maar hij die<br>
—Alhoewel hij er slechts weinig over heeft gehoord—<br>
De Leer persoonlijk beoefent,<br>
En [de Leer] niet verwaarloost,<br>
Ziet en kent de Dhamma werkelijk.</p>
<p><a class='ref sc' id='sc260' href='#sc260' data-uid='dhp260'>SC 260</a>Men is geen Thera<br>
Omdat men grijze haren heeft.<br>
Wie énkel in leeftijd gerijpt is,<br>
[zonder morele noch spirituele progressie]<br>
Wordt 'een oude gek' genoemd !</p>
<p><a class='ref sc' id='sc261' href='#sc261' data-uid='dhp261'>SC 261</a>Wie in waarheid leeft en zich gedraagt volgens de Dhamma,<br>
Wie geweldloos is, beheerst en getemd,<br>
Wie bezoedeling heeft uitgebraakt en wijs is,<br>
Wordt een 'Thera' genoemd !</p>
<p><a class='ref sc' id='sc262' href='#sc262' data-uid='dhp262'>SC 262</a>Niet door mooie woorden,<br>
Of een mooi uiterlijk,<br>
Wordt een jaloers, hebzuchtig<br>
En doortrapt heerschap achtenswaard.</p>
<p><a class='ref sc' id='sc263' href='#sc263' data-uid='dhp263'>SC 263</a>Maar de Wijze, die alle haat heeft uitgebraakt,<br>
En [alle slechte eigenschappen] heeft afgesneden,<br>
Ontworteld en verwijderd,<br>
Wordt achtenswaard genoemd.</p>
<p><a class='ref sc' id='sc264' href='#sc264' data-uid='dhp264'>SC 264</a>Iemand die zijn hoofd kaalgeschoren heeft,<br>
Maar de discipline niet volgt en leugens vertelt is geen asceet.<br>
Hoe kan iemand, die verlangend en begerig is,<br>
Een asceet zijn ?</p>
<p><a class='ref sc' id='sc265' href='#sc265' data-uid='dhp265'>SC 265</a>Wie het kwade [in zich] helemaal tot bedaren brengt<br>
—Zowel het kleine als het grote—<br>
Wordt een asceet genoemd<br>
Omdat hij het kwade overwonnen heeft !</p>
<p><a class='ref sc' id='sc266' href='#sc266' data-uid='dhp266'>SC 266</a>Men is geen monnik omdat men<br>
Met de bedelnap rondgaat.<br>
Men wordt geen monnik énkel door de levenswijze<br>
Van een monnik aan te nemen.</p>
<p><a class='ref sc' id='sc267' href='#sc267' data-uid='dhp267'>SC 267</a>Wie in deze wereld goed en kwaad overstijgt,<br>
Wie het heilige leven leidt,<br>
Wie door de wereld wandelt met helder begrip,<br>
Wordt 'een monnik' genoemd !</p>
<p><a class='ref sc' id='sc268' href='#sc268' data-uid='dhp268'>SC 268</a>Wie verward en dom is,<br>
Wordt geen Wijze door te zwijgen.<br>
Maar wie—alles met de weegschaal afmetend—<br>
Het beste kiest [en het kwade mijdt],<br>
Is een Wijze.</p>
<p><a class='ref sc' id='sc269' href='#sc269' data-uid='dhp269'>SC 269</a>Omdat hij het kwade vermijdt:<br>
[Precies om die reden] is hij een Wijze.<br>
Iemand die beide werelden begrijpt,<br>
Wordt juist daarom 'een Wijze' genoemd.</p>
<p><a class='ref sc' id='sc270' href='#sc270' data-uid='dhp270'>SC 270</a>Wie levende wezens kwetst,<br>
Zal—juist hierdoor—nooit een Edele zijn.<br>
Wie geweldloos is met alle levende wezens,<br>
Wordt 'een Edele' genoemd !</p>
<p><a class='ref sc' id='sc271' href='#sc271' data-uid='dhp271'>SC 271</a>Niet door deugdzaam gedrag en rituelen.<br>
Niet door grote geleerdheid.<br>
Niet door diepe meditaties.<br>
Niet door afgezonderd te leven.</p>
<p><a class='ref sc' id='sc272' href='#sc272' data-uid='dhp272'>SC 272</a>Noch door te denken:<br>
'Ik ervaar het geluk van verzaking [aan de wereld],<br>
Wat voor de gewone sterveling onbereikbaar is’.<br>
O, Monnik,<br>
Wentel je niet in tevredenheid<br>
Zolang je mentale bezoedelingen niet [totaal] vernietigd zijn.</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>DHAMMAPADA—Het Pad van Waarheid</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
