<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='dhp60-75' lang='nl'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>De dwazen</h1>
</header>
<blockquote class='gatha'>
<p><a class='ref sc' id='sc60' href='#sc60' data-uid='dhp60'>SC 60</a>Lang duurt de nacht voor wie slapeloos is.<br>
Lang is een mijl voor wie vermoeid is.<br>
Lang duurt saṁsara voor de dwazen,<br>
Die de ware Dhamma niet kennen.</p>
<p><a class='ref sc' id='sc61' href='#sc61' data-uid='dhp61'>SC 61</a>Wie op reis geen metgezel tegenkomt,<br>
Die beter is dan hemzelf,<br>
Of zijn gelijke is,<br>
Moet resoluut alléén verder gaan:<br>
Neem geen dwaas tot metgezel.</p>
<p><a class='ref sc' id='sc62' href='#sc62' data-uid='dhp62'>SC 62</a>De dwaas ergert zich:<br>
’Ik heb zonen. Ik heb geld.’<br>
Maar hij bezit niet eens zichzelf.<br>
Waar komen dan zijn zonen vandaan ?<br>
Waar komt dan zijn geld vandaan ?</p>
<p><a class='ref sc' id='sc63' href='#sc63' data-uid='dhp63'>SC 63</a>Een dwaas die zichzelf als een dwaas beschouwt,<br>
Is hierdoor een wijs man.<br>
Een dwaas die zichzelf als een Wijze beschouwt,<br>
Kan hierdoor als dwaas bestempeld worden.</p>
<p><a class='ref sc' id='sc64' href='#sc64' data-uid='dhp64'>SC 64</a>Zelfs indien een dwaas zich zijn hele leven<br>
Met een Wijze associeert,<br>
Realiseert hij de Dhamma niet.<br>
Zomin als een lepel de smaak van soep kent.</p>
<p><a class='ref sc' id='sc65' href='#sc65' data-uid='dhp65'>SC 65</a>Zelfs indien een intelligent man,<br>
Slechts voor korte tijd in de nabijheid van een Wijze verblijft,<br>
Realiseert hij de Dhamma.<br>
Zoals de tong de smaak van soep kent.</p>
<p><a class='ref sc' id='sc66' href='#sc66' data-uid='dhp66'>SC 66</a>Dwazen handelen<br>
Alsof ze hun eigen vijand zijn:<br>
Zij begaan onheilzame daden,<br>
Waarvan de vruchten bitter smaken.</p>
<p><a class='ref sc' id='sc67' href='#sc67' data-uid='dhp67'>SC 67</a>Een daad waar men spijt van krijgt,<br>
—Waarvan een betraand gezicht<br>
En huilen het gevolg zijn—<br>
Is geen goede daad.</p>
<p><a class='ref sc' id='sc68' href='#sc68' data-uid='dhp68'>SC 68</a>❜ Een daad waar men geen spijt van krijgt,<br>
—Waarvan blijdschap<br>
En vreugde het gevolg zijn—<br>
Is een goede daad.</p>
<p><a class='ref sc' id='sc69' href='#sc69' data-uid='dhp69'>SC 69</a>Zolang de slechte daad [nog] geen gevolg heeft,<br>
Denkt de dwaas dat het honing is.<br>
Maar wanneer de daad tot rijping komt,<br>
Is lijden zijn deel.</p>
<p><a class='ref sc' id='sc70' href='#sc70' data-uid='dhp70'>SC 70</a>Zelfs al verhongert een dwaas zich maand na maand,<br>
Door zich te voeden met behulp van<br>
Het puntje van een grasspriet.<br>
Hij is nog geen fractie waard,<br>
Van degenen die de Dhamma volledig begrepen hebben.</p>
<p><a class='ref sc' id='sc71' href='#sc71' data-uid='dhp71'>SC 71</a>Een slechte daad komt niet meteen tot rijping,<br>
Zoals melk ook niet meteen stremt.<br>
Maar die daad volgt de dwaas en brandt in hem,<br>
Zoals een vuur smeult onder de asse.</p>
<p><a class='ref sc' id='sc72' href='#sc72' data-uid='dhp72'>SC 72</a>Hetgeen de dwaas aan kennis vergaart,<br>
Draagt énkel bij tot zijn ongeluk.<br>
Het hypothekeert zijn toekomst,<br>
En vernietigt zijn verstand.</p>
<p><a class='ref sc' id='sc73' href='#sc73' data-uid='dhp73'>SC 73</a>(De dwaas) wenst zichzelf:<br>
Ontzag dat hij niet verdient;<br>
Voorrang boven andere monniken;<br>
Gezag over kloosters<br>
En huldebetoon door lekenvolgelingen.</p>
<p><a class='ref sc' id='sc74' href='#sc74' data-uid='dhp74'>SC 74</a>'Laat de leken en de monniken in de waan,<br>
Dat ik dit alléén gedaan heb.<br>
En laat mij bepalen wat<br>
Gedaan moet worden, en wat niet !’<br>
Zó is de ambitie van de dwaas;<br>
Wiens verlangens en trots aangroeien.</p>
<p><a class='ref sc' id='sc75' href='#sc75' data-uid='dhp75'>SC 75</a>Het ene pad leidt naar gewin,<br>
Het andere voert naar nibbana.<br>
Laat een monnik, een leerling van Boeddha,<br>
Zich hiervan helder bewust zijn.<br>
Laat hem zich niet wentelen in huldebetoon.<br>
Laat hem [in plaats daarvan],<br>
Afzondering beoefenen.</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>DHAMMAPADA—Het Pad van Waarheid</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
