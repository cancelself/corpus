<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='dhp44-59' lang='nl'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Bloemen</h1>
</header>
<blockquote class='gatha'>
<p><a class='ref sc' id='sc44' href='#sc44' data-uid='dhp44'>SC 44</a>Wie zal de aarde, dit Yama-rijk,<br>
En dit godenrijk overwinnen ?<br>
Wie zal een goed onderwezen Dhamma-pad uitkiezen ?<br>
—Zoals een ervaren [florist] een bloem selecteert<br>
[Voor het maken van een guirlande].</p>
<p><a class='ref sc' id='sc45' href='#sc45' data-uid='dhp45'>SC 45</a>Een discipel [van de Boeddha] zal de aarde,<br>
—Dit Yama-rijk en dit godenrijk—overwinnen.<br>
Een discipel zal dit goed onderwezen Dhamma-pad uitkiezen.<br>
—Zoals een ervaren [florist] een bloem selecteert<br>
[Voor het maken van een guirlande].</p>
<p><a class='ref sc' id='sc46' href='#sc46' data-uid='dhp46'>SC 46</a>Wie dit lichaam als een zeepbel ziet,<br>
Wie dit lichaam als een luchtspiegeling in zich heeft gerealiseerd,<br>
Wie de met bloemen omkranste pijlpunten<br>
Van Mara heeft afgesneden,<br>
Maakt zichzelf onzichtbaar<br>
Voor de Heerser over de Dood.</p>
<p><a class='ref sc' id='sc47' href='#sc47' data-uid='dhp47'>SC 47</a>De man die énkel bloemen plukt,<br>
Met een geest vol van verlangen,<br>
Wordt door de dood meegesleurd,<br>
Zoals een ingeslapen dorp door een tsunami.</p>
<p><a class='ref sc' id='sc48' href='#sc48' data-uid='dhp48'>SC 48</a>De man die énkel bloemen plukt<br>
Met een geest vol van verlangen,<br>
Onverzadigbaar in zijn zintuiglijke begeerte,<br>
Wordt door Mara overweldigd.</p>
<p><a class='ref sc' id='sc49' href='#sc49' data-uid='dhp49'>SC 49</a>Zoals een honingbij een bloem verlaat,<br>
Nadat ze de nectar tot zich genomen heeft,<br>
—Zonder kleur noch geur te kwetsen—<br>
Op eenzelfde manier wandelt een Wijze<br>
Door een dorp.</p>
<p><a class='ref sc' id='sc50' href='#sc50' data-uid='dhp50'>SC 50</a>Kijk niet naar slechte daden van anderen—<br>
Naar wat de anderen hebben gedaan of niet gedaan.<br>
Maar kijk vooral<br>
Naar wat men zelf gedaan heeft en niet gedaan.</p>
<p><a class='ref sc' id='sc51' href='#sc51' data-uid='dhp51'>SC 51</a>Zoals een mooie bloem,<br>
Die kleurig maar niet geurig is,<br>
Zijn mooie woorden vruchteloos,<br>
Indien men er niet naar handelt.</p>
<p><a class='ref sc' id='sc52' href='#sc52' data-uid='dhp52'>SC 52</a>Zoals een mooie bloem,<br>
Die kleurig maar ook geurig is,<br>
Zijn mooie woorden slechts vruchtbaar,<br>
Indien men er naar handelt.</p>
<p><a class='ref sc' id='sc53' href='#sc53' data-uid='dhp53'>SC 53</a>Zoals men uit een hoop bloemen<br>
Veel boeketten kan maken,<br>
Zo kan, wie geboren is<br>
En daardoor onderworpen aan de dood,<br>
(Op dezelfde manier)<br>
Veel goede daden verrichten.</p>
<p><a class='ref sc' id='sc54' href='#sc54' data-uid='dhp54'>SC 54</a>❜ De geur van bloemen —sandelhout, tagara en jasmijn—<br>
Gaat niet in tegen de wind.<br>
De geur van rechtschapenheid gaat in tegen de wind:<br>
Een rechtschapen man verzadigt alle richtingen.</p>
<p><a class='ref sc' id='sc55' href='#sc55' data-uid='dhp55'>SC 55</a>Sandelhout of tagara,<br>
Lotus en zelfs jasmijn:<br>
Van al deze geuren<br>
Is de geur van deugdzaamheid<br>
De meest verheven.</p>
<p><a class='ref sc' id='sc56' href='#sc56' data-uid='dhp56'>SC 56</a>De geur van tagara en van sandelhout<br>
Is slechts zwak (te ruiken),<br>
Terwijl de geur van de deugdzamen<br>
Zelfs de hoogste goden omcirkelt.</p>
<p><a class='ref sc' id='sc57' href='#sc57' data-uid='dhp57'>SC 57</a>Zij die begiftigd zijn met deugdzaamheid,<br>
Een waakzaam leven leiden,<br>
Bevrijd zijn door helder begrip—<br>
Mara is hun spoor bijster.</p>
<p><a class='ref sc' id='sc58' href='#sc58' data-uid='dhp58'>SC 58</a>Zoals op een hoop achtergelaten vuilnis,<br>
Langs de kant van een drukke weg,<br>
Een lotus kan ontstaan—<br>
Geurig en mooi…</p>
<p><a class='ref sc' id='sc59' href='#sc59' data-uid='dhp59'>SC 59</a>…Zo ook schittert<br>
De discipel van de Volledig Ontwaakte,<br>
Met wijsheid<br>
Tussen het uitschot—<br>
Tussen onwetende wereldlingen.</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>DHAMMAPADA—Het Pad van Waarheid</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
