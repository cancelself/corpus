<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='dhp146-156' lang='nl'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Ouderdom</h1>
</header>
<blockquote class='gatha'>
<p><a class='ref sc' id='sc146' href='#sc146' data-uid='dhp146'>SC 146</a>Vanwaar dat lachen ? Vanwaar die blijdschap ?<br>
Wanneer [jullie beseffen dat] alles eeuwigdurend in brand staat ?<br>
Omhuld door duisternis [van onwetendheid],<br>
Verzuimen jullie om het licht [van wijsheid] te zoeken.</p>
<p><a class='ref sc' id='sc147' href='#sc147' data-uid='dhp147'>SC 147</a>Bekijk deze door de geest gecreëerde illusie:<br>
Een lichaam, samengesteld uit een hoop zweren,<br>
Een zieke [onwerkelijkheid]<br>
—Al heeft men er grootse plannen mee—<br>
Waar niets van blijvende aard of van standvastigheid te vinden is.</p>
<p><a class='ref sc' id='sc148' href='#sc148' data-uid='dhp148'>SC 148</a>Helemaal afgetakeld is dit lichaam:<br>
Een broze broedplaats van ziekten.<br>
Dit bedorven lichaam valt uit elkaar:<br>
Het leven eindigt zeker met de dood.</p>
<p><a class='ref sc' id='sc149' href='#sc149' data-uid='dhp149'>SC 149</a>Waar is de vreugde wanneer men dit ziet:<br>
Deze duifgrijze botten,<br>
Weggeworpen,<br>
Als pompoenen in de herfst.</p>
<p><a class='ref sc' id='sc150' href='#sc150' data-uid='dhp150'>SC 150</a>Als een stad gemaakt uit botten,<br>
Bepleisterd met vlees en bloed.<br>
Ouderdom,<br>
Dood,<br>
Hoogmoed<br>
En hypocrisie<br>
Zijn erin opgeslagen.</p>
<p><a class='ref sc' id='sc151' href='#sc151' data-uid='dhp151'>SC 151</a>Zelfs de meest gracieuze koninklijke koetsen verslijten.<br>
Hetzelfde geldt voor dit lichaam.<br>
Maar de Dhamma van de deugdzamen veroudert niet.<br>
De deugdzamen onderwijzen de Dhamma aan edele mensen.</p>
<p><a class='ref sc' id='sc152' href='#sc152' data-uid='dhp152'>SC 152</a>Een onwetend persoon<br>
Wordt oud zoals een os:<br>
Hij groeit in omvang,<br>
Maar niet in wijsheid.</p>
<p><a class='ref sc' id='sc153' href='#sc153' data-uid='dhp153'>SC 153</a>Vele geboorten heb ik samsara doorlopen,<br>
Op zoek naar de bouwer van dit huis,<br>
Maar vergeefs heb ik gezocht.<br>
Pijnlijk is het om steeds weer geboren te worden.</p>
<p><a class='ref sc' id='sc154' href='#sc154' data-uid='dhp154'>SC 154</a>Maar nu heb ik je gezien, Huizenbouwer !<br>
Je zal niet nogmaals dit huis voor me bouwen:<br>
Al je spanten zijn gebroken,<br>
En je nokbalk is versplinterd.<br>
Mijn geest heeft het Ongeconditioneerde bereikt,<br>
Begeerte is tot stilstand gekomen.</p>
<p><a class='ref sc' id='sc155' href='#sc155' data-uid='dhp155'>SC 155</a>Zij die het heilige leven niet hebben geleefd,<br>
En in hun jeugd geen [spirituele] rijkdom hebben vergaard:<br>
Zij dagdromen zoals een oude reiger,<br>
Langs een leeggeviste vijver.</p>
<p><a class='ref sc' id='sc156' href='#sc156' data-uid='dhp156'>SC 156</a>Zij die het heilige leven niet hebben geleefd,<br>
En in hun jeugd geen [spirituele] rijkdom hebben vergaard:<br>
Zij liggen daar als een versleten [weggeworpen] pijl en boog,<br>
Jammerend [en verlangend] naar het verleden.</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>DHAMMAPADA—Het Pad van Waarheid</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
