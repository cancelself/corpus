<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='dhp320-333' lang='nl'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Olifanten</h1>
</header>
<blockquote class='gatha'>
<p><a class='ref sc' id='sc320' href='#sc320' data-uid='dhp320'>SC 320</a>Zoals een [krijgs]olifant op het slagveld,<br>
De pijl, vanuit een boog geschoten, verdraagt,<br>
Zo zal ik beledigingen [beledigende taal] verdragen.<br>
De meeste mensen vertonen immers immoreel gedrag.</p>
<p><a class='ref sc' id='sc321' href='#sc321' data-uid='dhp321'>SC 321</a>Een getemde olifant verwerft een plaats in de samenleving.<br>
[ Zo] bestijgt de koning een getemde olifant.<br>
De beste onder de mensen is wie getemd is:<br>
[Wie getemd is] verdraagt beledigende woorden.</p>
<p><a class='ref sc' id='sc322' href='#sc322' data-uid='dhp322'>SC 322</a>Uitstekend zijn getemde muilezels,<br>
Evenals getemde raspaarden uit Sindh,<br>
En getemde grote olifanten.<br>
Maar de mens die zichzelf getemd heeft,<br>
Is de allerbeste.</p>
<p><a class='ref sc' id='sc323' href='#sc323' data-uid='dhp323'>SC 323</a>Want niet door deze dieren te berijden,<br>
Zal men het onbetreden gebied [nibbana] bereiken.<br>
Iemand die zichzelf getemd heeft,<br>
Zal getemd [het onbetreden gebied] binnengaan.</p>
<p><a class='ref sc' id='sc324' href='#sc324' data-uid='dhp324'>SC 324</a>De olifant genaamd Dhanapalako<br>
Is bronstig en moeilijk in bedwang te houden.<br>
Vastgeketend, eet hij geen morzel:<br>
Hij heeft heimwee naar het olifantenbos.</p>
<p><a class='ref sc' id='sc325' href='#sc325' data-uid='dhp325'>SC 325</a>❜ Wie zonder energie is en als een veelvraat,<br>
Vadsig in slaap rolt,<br>
Als een vetgemest varken:<br>
Zulke luiaard wordt, keer op keer, als een onwetende herboren.</p>
<p><a class='ref sc' id='sc326' href='#sc326' data-uid='dhp326'>SC 326</a>Vroeger doolde mijn geest rond zoals het hem uitkwam.<br>
Zoals het hem begeerde.<br>
Zoals het hem plezierde.<br>
Nu hou ik mijn gedachten volledig in bedwang,<br>
Zoals een olifantentemmer een bronstige olifant [in bedwang houdt].</p>
<p><a class='ref sc' id='sc327' href='#sc327' data-uid='dhp327'>SC 327</a>Wees waakzaam.<br>
Bescherm je eigen geest.<br>
Trek jezelf los uit het moeras,<br>
Zoals een olifant doet wanneer hij vastzit in de modder.</p>
<p><a class='ref sc' id='sc328' href='#sc328' data-uid='dhp328'>SC 328</a>Als je een verstandige metgezel kunt vinden,<br>
Een medereiziger die deugdzaam is en wijs,<br>
Die alle gevaren overwonnen heeft,<br>
Blijf dan bij hem, gelukkig en aandachtig.</p>
<p><a class='ref sc' id='sc329' href='#sc329' data-uid='dhp329'>SC 329</a>Als je geen verstandige metgezel kunt vinden,<br>
Een medereiziger die deugdzaam is en wijs,<br>
Ga dan je eigen weg.<br>
Zoals een verslagen koning zijn veroverd koninkrijk verlaat.<br>
Of zoals een olifant in de Matanga wildernis<br>
Zijn kudde [verlaat] !</p>
<p><a class='ref sc' id='sc330' href='#sc330' data-uid='dhp330'>SC 330</a>Dan is het beter om alleen te leven:<br>
Een dwaas vormt geen goed gezelschap.<br>
Leef alleen en doe geen kwaad,<br>
Zorgeloos, als een olifant in het bos.</p>
<p><a class='ref sc' id='sc331' href='#sc331' data-uid='dhp331'>SC 331</a>Geluk is: vrienden wanneer je hulp nodig hebt.<br>
Geluk is: tevreden zijn met wat je hebt.<br>
Geluk is: verdienste aan het einde van je leven.<br>
Geluk is: het volkomen laten varen van het lijden.</p>
<p><a class='ref sc' id='sc332' href='#sc332' data-uid='dhp332'>SC 332</a>Geluk is: moeder zijn in deze wereld.<br>
Geluk is: vader zijn in deze wereld.<br>
Geluk is: een dakloze asceet zijn in deze wereld.<br>
Geluk is: een Brahmaan zijn in deze wereld.</p>
<p><a class='ref sc' id='sc333' href='#sc333' data-uid='dhp333'>SC 333</a>Geluk is: deugdzaam zijn tot op hoge leeftijd.<br>
Geluk is: beschikken over vast vertrouwen.<br>
Geluk is: het verkrijgen van wijsheid.<br>
Geluk is: het vermijden van het kwade.</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>DHAMMAPADA—Het Pad van Waarheid</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
