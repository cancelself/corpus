<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='dhp334-359' lang='nl'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Verlangen</h1>
</header>
<blockquote class='gatha'>
<p><a class='ref sc' id='sc334' href='#sc334' data-uid='dhp334'>SC 334</a>Het verlangen van iemand die een nalatig leven leidt<br>
Groeit als een wurgplant.<br>
Hij springt van bestaan naar bestaan,<br>
Zoals een aap in het bos<br>
Die naar fruit verlangt<br>
[van tak naar tak springt].</p>
<p><a class='ref sc' id='sc335' href='#sc335' data-uid='dhp335'>SC 335</a>Wie dit ellendig begeren en verlangen<br>
In de[ze] wereld moet doorstaan,<br>
Ziet zijn verdriet groeien,<br>
Zoals gras in het regenseizoen.</p>
<p><a class='ref sc' id='sc336' href='#sc336' data-uid='dhp336'>SC 336</a>Wie dit ellendig begeren en verlangen<br>
In de[ze] wereld doorstaat,<br>
Ziet zijn verdriet wegvallen,<br>
Zoals waterdruppels afglijden van een lotusbloem.</p>
<p><a class='ref sc' id='sc337' href='#sc337' data-uid='dhp337'>SC 337</a>Aan allen die hier nu samen zijt,<br>
Zeg ik: ’Het gaat jullie goed’.<br>
Graaf de wortel van verlangen op<br>
Zoals iemand het Birana-gras opgraaft<br>
Om de geurige Usira-wortel te verkrijgen.<br>
Laat jullie niet door Mara verpletteren<br>
—Zoals riet, keer op keer,<br>
Door de stroom gebroken wordt.</p>
<p><a class='ref sc' id='sc338' href='#sc338' data-uid='dhp338'>SC 338</a>Zoals een omgehakte boom opnieuw tot groei komt,<br>
Wanneer de wortels sterk en onbeschadigd zijn,<br>
Zo ook zal het sluimerend verlangen,<br>
Wanneer het niet vernietigd is,<br>
Keer op keer dezelfde ellende doen ontstaan.</p>
<p><a class='ref sc' id='sc339' href='#sc339' data-uid='dhp339'>SC 339</a>Gedachten die geworteld zijn in zintuiglijk verlangen<br>
Voeren [de mens] naar verkeerde inzichten:<br>
De stroom van de 36 rivieren,<br>
[Die de mens] naar het aantrekkelijke drijven,<br>
is immers sterk.</p>
<p><a class='ref sc' id='sc340' href='#sc340' data-uid='dhp340'>SC 340</a>Deze rivieren stromen in alle richtingen.<br>
De wurgplant [van verlangen] schiet op en verankert zich.<br>
Wanneer je ziet dat de wurgplant uitloopt,<br>
Moet je de wortel met wijsheid vernietigen.</p>
<p><a class='ref sc' id='sc341' href='#sc341' data-uid='dhp341'>SC 341</a>Wanneer verlangen stroomt<br>
Ontstaat bij een levend wezen een goed gevoel.<br>
Zij die zich hieraan hechten en hierin geluk zoeken,<br>
[Deze mensen] zullen geboorte en verval van zeer nabij ondergaan.</p>
<p><a class='ref sc' id='sc342' href='#sc342' data-uid='dhp342'>SC 342</a>Mensen die opgejaagd zijn door verlangen<br>
Spartelen als een haas in een strik.<br>
Volledig geketend aan hun verlangens ervaren ze lijden.<br>
Steeds weer opnieuw en voor een lange tijd.</p>
<p><a class='ref sc' id='sc343' href='#sc343' data-uid='dhp343'>SC 343</a>Mensen die opgejaagd zijn door verlangen,<br>
Spartelen als een haas in een strik.<br>
Daarom moet een monnik die naar 'uitdoving' streeft,<br>
Elk zintuiglijk verlangen doortastend zélf uit de weg ruimen.</p>
<p><a class='ref sc' id='sc344' href='#sc344' data-uid='dhp344'>SC 344</a>Wie zich bevrijd had van het struikgewas [van verlangen]<br>
En van het bos [van verlangen],<br>
Nadien toch terugkeert naar het bos:<br>
Bekijk deze man:<br>
Bevrijd als hij was, keert hij terug naar zijn slavernij !</p>
<p><a class='ref sc' id='sc345' href='#sc345' data-uid='dhp345'>SC 345</a>Ketens gemaakt van ijzer, hout of hennep<br>
Zijn niet echt sterk, zo zeggen de Wijzen<br>
Maar sterk verlangen naar<br>
Juwelen, zonen, en vrouwen…</p>
<p><a class='ref sc' id='sc346' href='#sc346' data-uid='dhp346'>SC 346</a>… Dát zijn de sterke ketens, zo zeggen de Wijzen.<br>
Ze trekken de achteloze naar beneden.<br>
Deze ketens zijn zeer moeilijk te verbreken.<br>
Wie deze ketens vernietigd heeft,<br>
Wie zonder verlangen is,<br>
Heeft de zintuiglijke genoegens achter zich gelaten.</p>
<p><a class='ref sc' id='sc347' href='#sc347' data-uid='dhp347'>SC 347</a>Wie—verblind door zintuiglijk verlangen—<br>
In de stroom [van begeerte] valt,<br>
Is zoals een spin die in haar eigen web verstrikt raakt.<br>
De Wijzen echter, die het verlangen hebben doorgesneden,<br>
Laten alle lijden achter zich.</p>
<p><a class='ref sc' id='sc348' href='#sc348' data-uid='dhp348'>SC 348</a>Laat het verleden los.<br>
Laat de toekomst los.<br>
Laat het heden los.<br>
Wanneer je oversteekt naar de Andere Oever,<br>
—Met een volkomen bevrijde geest—<br>
Zul je nooit meer tot geboorte en ouderdom komen.</p>
<p><a class='ref sc' id='sc349' href='#sc349' data-uid='dhp349'>SC 349</a>Wie zijn gedachtenstroom niet kan stillen,<br>
En met een sterk zintuiglijk verlangen,<br>
Énkel plezierige dingen overpeinst,<br>
Ziet zijn verlangen steeds meer aangroeien:<br>
Dit maakt de ketens sterker.</p>
<p><a class='ref sc' id='sc350' href='#sc350' data-uid='dhp350'>SC 350</a>Wie zich verheugt in het stillen van zijn gedachtenstroom.<br>
Wie op het onaangename [het vergankelijke] mediteert.<br>
Wie altijd aandachtig is.<br>
Hij maakt een einde aan verlangen.<br>
Hij verbreekt Mara’s ketens.</p>
<p><a class='ref sc' id='sc351' href='#sc351' data-uid='dhp351'>SC 351</a>Wie de Perfectie bereikt heeft.<br>
Onbevreesd is.<br>
Zonder verlangen.<br>
Vrij van smet.<br>
Hij heeft de pijlen van het bestaan vernietigd.<br>
Dít is zijn laatste lichaam [vorm van bestaan].</p>
<p><a class='ref sc' id='sc352' href='#sc352' data-uid='dhp352'>SC 352</a>Hij is zonder verlangen en zonder hechting.<br>
Vaardig in de oorspronkelijke taal van de geschriften.<br>
Hij verstaat de woorden, teksten, de uitspraak en hun juiste plaats<br>
Hij beheerst hun correcte volgorde.<br>
Men noemt hem:<br>
'Een groot man, met grote wijsheid,<br>
Die zijn laatste leven leidt !’</p>
<p><a class='ref sc' id='sc353' href='#sc353' data-uid='dhp353'>SC 353</a>Ik heb alles overwonnen.<br>
Ik weet alles.<br>
Geen enkel verschijnsel kan me bezoedelen.<br>
Ik heb alles achter mij gelaten.<br>
Door de vernietiging van verlangen ben ik bevrijd.<br>
Ik ben zelf, volkomen alleen, tot volledig begrip gekomen.<br>
Wie moet ik als mijn leraar aanwijzen ?</p>
<p><a class='ref sc' id='sc354' href='#sc354' data-uid='dhp354'>SC 354</a>De gift van Dhamma overtreft alle andere giften.<br>
De smaak van Dhamma overtreft alle andere smaken.<br>
De vreugde van Dhamma overtreft alle andere vreugden.<br>
De vernietiging van verlangen overwint al het lijden.</p>
<p><a class='ref sc' id='sc355' href='#sc355' data-uid='dhp355'>SC 355</a>Rijkdom leidt tot de ondergang van de onwetende,<br>
Maar niet [tot de ondergang van] wie de Andere Oever zoekt.<br>
Door zijn verlangen naar rijkdom vernietigt de onwetende<br>
Niet enkel zichzelf maar ook de anderen.</p>
<p><a class='ref sc' id='sc356' href='#sc356' data-uid='dhp356'>SC 356</a>Akkers worden door onkruid overwoekerd.<br>
Deze mensheid wordt door zintuiglijk verlangen verteerd.<br>
Daarom brengen giften aan wie geen zintuiglijk verlangen kleeft<br>
Overvloedig vruchten voort.</p>
<p><a class='ref sc' id='sc357' href='#sc357' data-uid='dhp357'>SC 357</a>Akkers worden door onkruid overwoekerd.<br>
Deze mensheid wordt door haat verteerd.<br>
Daarom brengen giften aan wie geen kwaadwilligheid kleeft<br>
Overvloedig vruchten voort.</p>
<p><a class='ref sc' id='sc358' href='#sc358' data-uid='dhp358'>SC 358</a>Akkers worden door onkruid overwoekerd.<br>
Deze mensheid wordt door onwetendheid verteerd.<br>
Daarom brengen giften aan wie niet onwetend is<br>
Overvloedig vruchten voort.</p>
<p><a class='ref sc' id='sc359' href='#sc359' data-uid='dhp359'>SC 359</a>Akkers worden door onkruid overwoekerd.<br>
Deze mensheid wordt door lust verteerd.<br>
Daarom brengen giften aan hen die geen lust ontwikkelen<br>
Overvloedig vruchten voort.</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>DHAMMAPADA—Het Pad van Waarheid</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
