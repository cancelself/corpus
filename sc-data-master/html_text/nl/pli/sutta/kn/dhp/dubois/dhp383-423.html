<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='dhp383-423' lang='nl'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>De brahmaan</h1>
</header>
<blockquote class='gatha'>
<p><a class='ref sc' id='sc383' href='#sc383' data-uid='dhp383'>SC 383</a>Span je in en verbreek de stroom [van begeerte].<br>
Verdrijf de zintuiglijke verlangens, brahmaan !<br>
Wanneer je het uiteenvallen van alle geconditioneerde dingen begrijpt,<br>
Dan zal je het ongemanifesteerde kennen.</p>
<p><a class='ref sc' id='sc384' href='#sc384' data-uid='dhp384'>SC 384</a>Wanneer een brahmaan door concentratie en inzicht<br>
De andere oever bereikt,<br>
Dan verbreekt die wijze man<br>
Al zijn ketens.</p>
<p><a class='ref sc' id='sc385' href='#sc385' data-uid='dhp385'>SC 385</a>Wie zonder angst is en ongehecht [aan deze wereld].<br>
Voor wie noch deze oever, noch de andere oever bestaat.<br>
Voor wie beide oevers niet bestaan:<br>
Zo iemand noem ik 'een Brahmaan'.</p>
<p><a class='ref sc' id='sc386' href='#sc386' data-uid='dhp386'>SC 386</a>Wie, gezeten in meditatie,<br>
Vrij van smet,<br>
Vrij van bezoedeling,<br>
Gedaan heeft wat gedaan moest worden.<br>
Wie het hoogste doel heeft bereikt:<br>
Zo iemand noem ik 'een Brahmaan'.</p>
<p><a class='ref sc' id='sc387' href='#sc387' data-uid='dhp387'>SC 387</a>De zon straalt overdag.<br>
De maan schijnt ’s nachts.<br>
De krijger pronkt in zijn wapenuitrusting.<br>
De brahmaan onderscheidt zich wanneer hij mediteert.<br>
Maar de Boeddha straalt met pracht en praal<br>
Dag en nacht.</p>
<p><a class='ref sc' id='sc388' href='#sc388' data-uid='dhp388'>SC 388</a>Omdat hij het kwade uitbant,<br>
Noemt men hem 'een Brahmaan !'<br>
Omdat hij vredig leeft,<br>
Noemt men hem 'een asceet !'<br>
Omdat hij zijn onzuiverheden heeft uitgedreven<br>
Wordt hij 'een thuisloze' genoemd !</p>
<p><a class='ref sc' id='sc389' href='#sc389' data-uid='dhp389'>SC 389</a>Men moet een brahmaan niet aanvallen.<br>
En een brahmaan moet niet boos worden op wie hem aanvalt.<br>
Wie een brahmaan slaat moet zich schamen.<br>
Maar de brahmaan die zich hierover boos maakt, des te meer.</p>
<p><a class='ref sc' id='sc390' href='#sc390' data-uid='dhp390'>SC 390</a>Voor een brahmaan is er niets beter<br>
Dan zijn gedachten weg te houden van de dingen waarvan hij houdt.<br>
Telkens wanneer hij niet toegeeft<br>
Aan de gedachte om anderen kwaad te doen,<br>
Wordt het lijden meer en meer gestild.</p>
<p><a class='ref sc' id='sc391' href='#sc391' data-uid='dhp391'>SC 391</a>Wie geen slechte daden begaat<br>
Met het lichaam,<br>
Met woorden,<br>
En met gedachten.<br>
Wie zich volkomen beheerst in deze drie domeinen,<br>
Hem noem ik 'een Brahmaan'.</p>
<p><a class='ref sc' id='sc392' href='#sc392' data-uid='dhp392'>SC 392</a>[De persoon] Door wie men de Dhamma heeft leren kennen,<br>
Zoals onderwezen door de Volledig Ontwaakte,<br>
Dient men respectvol eer te betuigen,<br>
[Op dezelfde manier] als een [orthodoxe] brahmaan<br>
Het offervuur vereert.</p>
<p><a class='ref sc' id='sc393' href='#sc393' data-uid='dhp393'>SC 393</a>Noch door samengeklit haar,<br>
Noch door afstamming,<br>
Noch door geboorte [kaste] wordt men brahmaan.<br>
Zuiver is hij in wie waarheid en Dhamma is.<br>
Dát is 'een Brahmaan'.</p>
<p><a class='ref sc' id='sc394' href='#sc394' data-uid='dhp394'>SC 394</a>'Domoor !'<br>
Wat is het nut van samengeklit haar ?<br>
Wat is het nut van een gewaad gemaakt uit antilopenhuid ?<br>
Binnenin ben je ondoordringbaar als de jungle [vol bezoedeling].<br>
Je maakt uitsluitend jouw buitenkant toonbaar.</p>
<p><a class='ref sc' id='sc395' href='#sc395' data-uid='dhp395'>SC 395</a>Een man, gekleed in lompen,<br>
Mager—het hele lichaam met dikke aders overdekt,<br>
Die in afzondering in het bos leeft en daar mediteert:<br>
Dát noem ik 'een Brahmaan'.</p>
<p><a class='ref sc' id='sc396' href='#sc396' data-uid='dhp396'>SC 396</a>❜Ik noem niet iemand een brahmaan,<br>
Die geboren [kaste] is uit de schoot van een [brahmaanse] moeder.<br>
Wie nog iets bezit [i.c. hooghartigheid, arrogantie],<br>
Is slechts een praatjesmaker ['bhovadin'].<br>
Maar wie niets meer bezit, en zich nergens aan hecht:<br>
Dát noem ik 'een Brahmaan'.</p>
<p><a class='ref sc' id='sc397' href='#sc397' data-uid='dhp397'>SC 397</a>Wie alle ketens doorbroken heeft,<br>
En hier helemaal niet trots op is.<br>
Wie alle gehechtheid overwonnen heeft en alles losgelaten:<br>
Dát noem ik 'een Brahmaan'.</p>
<p><a class='ref sc' id='sc398' href='#sc398' data-uid='dhp398'>SC 398</a>Wie de riem [van kwaadwilligheid];<br>
De teugel [van begeerte];<br>
Het tuig [van latente neigingen];<br>
Het hoofdstel [van verkeerde opvattingen] doorgesneden heeft.<br>
De dissel [de obstakels] verwijderd heeft,<br>
En ontwaakt is:<br>
Dát noem ik 'een Brahmaan'.</p>
<p><a class='ref sc' id='sc399' href='#sc399' data-uid='dhp399'>SC 399</a>Wie beledigingen, slagen en gevangenneming<br>
Verdraagt zonder boos te worden.<br>
Wiens geduld zijn grootste kracht is:<br>
Dát noem ik 'een Brahmaan'.</p>
<p><a class='ref sc' id='sc400' href='#sc400' data-uid='dhp400'>SC 400</a>Wie zonder boosheid is;<br>
Wie devoot en deugdzaam is;<br>
Niet arrogant en beheerst;<br>
Zijn laatste lichaam draagt:<br>
Dát noem ik 'een Brahmaan'.</p>
<p><a class='ref sc' id='sc401' href='#sc401' data-uid='dhp401'>SC 401</a>Als water op een lotusblad,<br>
Als een mosterdzaadje op de punt van een pijl,<br>
Wie zich niet bevuilt aan zintuiglijk genot:<br>
Dát noem ik 'een Brahmaan'.</p>
<p><a class='ref sc' id='sc402' href='#sc402' data-uid='dhp402'>SC 402</a>Wie hier [in deze wereld],<br>
Het lijden volkomen begrijpt<br>
En hieraan een einde maakt<br>
Door de vernietiging van het zelf.<br>
Wie de last heeft neergelegd en alles losgelaten:<br>
Dát noem ik 'een Brahmaan'.</p>
<p><a class='ref sc' id='sc403' href='#sc403' data-uid='dhp403'>SC 403</a>Wie begiftigd is met diep inzicht en wijs is;<br>
Wie wéét wat het pad is en wat niet het pad is,<br>
Heeft het hoogste [spiritueel] doel bereikt:<br>
Dát noem ik 'een Brahmaan'.</p>
<p><a class='ref sc' id='sc404' href='#sc404' data-uid='dhp404'>SC 404</a>Wie niet omgaat met leken of thuislozen<br>
Of met beide.<br>
Wie thuisloos rondtrekt.<br>
Wie weinig behoeften heeft:<br>
Dát noem ik 'een Brahmaan'.</p>
<p><a class='ref sc' id='sc405' href='#sc405' data-uid='dhp405'>SC 405</a>Wie geen geweld gebruikt tegen levende wezens.<br>
Noch tegen de angstigen.<br>
Noch tegen de sterken.<br>
Wie niet doodt,<br>
Noch anderen daartoe aanzet.<br>
Dát noem ik 'een Brahmaan'.</p>
<p><a class='ref sc' id='sc406' href='#sc406' data-uid='dhp406'>SC 406</a>Wie verdraagzaam is onder de onverdraagzamen.<br>
Vredig onder de geweldenaars.<br>
Onthecht onder zij die hechten.<br>
Dát noem ik 'een Brahmaan'.</p>
<p><a class='ref sc' id='sc407' href='#sc407' data-uid='dhp407'>SC 407</a>Wie hartstocht, haat, trots,<br>
En huichelarij loslaat,<br>
Zoals een mosterdzaadje<br>
Van een pijlpunt [valt]:<br>
Dát noem ik 'een Brahmaan'.</p>
<p><a class='ref sc' id='sc408' href='#sc408' data-uid='dhp408'>SC 408</a>Wie vriendelijke, ware en leerzame<br>
Woorden zegt die niemand kwetsen:<br>
Dát noem ik 'een Brahmaan'.</p>
<p><a class='ref sc' id='sc409' href='#sc409' data-uid='dhp409'>SC 409</a>Wie hier in deze wereld<br>
Niets neemt wat niet gegeven is—<br>
Hetzij lang of kort.<br>
Hetzij groot of klein.<br>
Hetzij mooi of lelijk:<br>
Dát noem ik 'een Brahmaan'.</p>
<p><a class='ref sc' id='sc410' href='#sc410' data-uid='dhp410'>SC 410</a>Wie zonder verlangen is<br>
—In deze wereld of in de volgende.<br>
Wie thuisloos is en volkomen onthecht:<br>
Dát noem ik 'een Brahmaan'.</p>
<p><a class='ref sc' id='sc411' href='#sc411' data-uid='dhp411'>SC 411</a>Wie vrij is van gehechtheid.<br>
En—door inzicht—vrij van twijfel.<br>
Wie gevestigd is in het Doodloze:<br>
Dát noem ik 'een Brahmaan'.</p>
<p><a class='ref sc' id='sc412' href='#sc412' data-uid='dhp412'>SC 412</a>Wie [in deze wereld] alle gehechtheid overwonnen heeft<br>
—Zowel voor verdienstelijke als voor slechte daden<br>
Als voor beide—<br>
Wie zonder verdriet is, vrij van smet, en zuiver:<br>
Dát noem ik 'een Brahmaan'.</p>
<p><a class='ref sc' id='sc413' href='#sc413' data-uid='dhp413'>SC 413</a>Wie is als de maan:<br>
—Vlekkeloos, zuiver, klaar en onverstoorbaar.<br>
In wie vreugde over bestaan<br>
Volkomen vernietigd is:<br>
Dát noem ik 'een Brahmaan'.</p>
<p><a class='ref sc' id='sc414' href='#sc414' data-uid='dhp414'>SC 414</a>Wie voorbij deze moeilijke weg [zonder exit] is gegaan.<br>
—Wie aan onwetendheid voorbij is gegaan.<br>
Wie is overgestoken—naar de Andere Oever is gegaan.<br>
Als yogi, vrij van verlangen en vrij van twijfel,<br>
Zonder hechting, bevrijd:<br>
Dát noem ik 'een Brahmaan'.</p>
<p><a class='ref sc' id='sc415' href='#sc415' data-uid='dhp415'>SC 415</a>Wie hier [in deze wereld] zintuiglijk genot heeft losgelaten<br>
En thuisloos rondzwerft.<br>
Wie het ontstaan [het 'worden’] van zintuiglijk genot vernietigd heeft:<br>
Dát noem ik 'een Brahmaan'.</p>
<p><a class='ref sc' id='sc416' href='#sc416' data-uid='dhp416'>SC 416</a>Wie hier [in deze wereld] verlangen heeft losgelaten,<br>
En thuisloos rondzwerft.<br>
Wie het ontstaan [het 'worden’] van verlangen vernietigd heeft:<br>
Dát noem ik 'een Brahmaan'.</p>
<p><a class='ref sc' id='sc417' href='#sc417' data-uid='dhp417'>SC 417</a>Wie alle menselijke bindingen heeft losgelaten.<br>
Wie ontsnapt is aan goddelijke bindingen.<br>
Wie zich vrijgemaakt heeft van alle bindingen:<br>
Dát noem ik 'een Brahmaan'.</p>
<p><a class='ref sc' id='sc418' href='#sc418' data-uid='dhp418'>SC 418</a>Wie genoegen en aversie heeft losgelaten.<br>
Wie koel geworden is,<br>
Vrij van hechting.<br>
Een held die de hele wereld veroverd heeft:<br>
Dát noem ik 'een Brahmaan'.</p>
<p><a class='ref sc' id='sc419' href='#sc419' data-uid='dhp419'>SC 419</a>Wie het vergaan en ontstaan van levende wezens<br>
Compleet begrijpt.<br>
Wie onthecht is.<br>
Gelukkig is.<br>
Ontwaakt is:<br>
Dát noem ik 'een Brahmaan'.</p>
<p><a class='ref sc' id='sc420' href='#sc420' data-uid='dhp420'>SC 420</a>Wiens bestemming niet bekend is<br>
Bij devas, halfgoden, en mensen;<br>
Wiens mentale bezoedelingen vernietigd zijn<br>
En een arahant is:<br>
Dát noem ik 'een Brahmaan'.</p>
<p><a class='ref sc' id='sc421' href='#sc421' data-uid='dhp421'>SC 421</a>Voor wie er niets bestaat:<br>
Niet in het verleden, noch in het heden, noch in de toekomst.<br>
Wie aan niets gehecht is, wie niets bezit:<br>
Dát noem ik 'een Brahmaan'.</p>
<p><a class='ref sc' id='sc422' href='#sc422' data-uid='dhp422'>SC 422</a>Wie sterk is [als een stier].<br>
Edel.<br>
Een held.<br>
Een groot Ziener.<br>
Een overwinnaar.<br>
Vrij van verlangen.<br>
Met volkomen inzicht in de Dhamma.<br>
Ontwaakt.<br>
Dát noem ik 'een Brahmaan'.</p>
<p><a class='ref sc' id='sc423' href='#sc423' data-uid='dhp423'>SC 423</a>Wie zijn vorige levens begrijpt,<br>
Wie hemel en hel ziet,<br>
En zo het einde van geboorte bereikt heeft.<br>
Wie volkomen inzicht heeft verworven,<br>
Is een Wijze die alles heeft volbracht wat volbracht moet worden:<br>
Dát noem ik 'een Brahmaan'.</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>DHAMMAPADA—Het Pad van Waarheid</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
