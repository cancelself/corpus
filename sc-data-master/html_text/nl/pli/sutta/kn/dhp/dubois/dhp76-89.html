<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='dhp76-89' lang='nl'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>De wijzen</h1>
</header>
<blockquote class='gatha'>
<p><a class='ref sc' id='sc76' href='#sc76' data-uid='dhp76'>SC 76</a>Wanneer iemand een wijs man ontmoet,<br>
Die als een schattendelver naar zijn fouten speurt<br>
En er zijn afkeuring over uitspreekt,<br>
Dan moet hij zich met zulke Wijze associëren.<br>
Wie dit doet, wordt daar beter van, niet slechter.</p>
<p><a class='ref sc' id='sc77' href='#sc77' data-uid='dhp77'>SC 77</a>Laat zulke Wijze je vermanen, je instrueren,<br>
En je weghouden van slecht gedrag.<br>
Zulke Muni is geliefd onder de waakzamen,<br>
Ongeliefd bij de achtelozen.</p>
<p><a class='ref sc' id='sc78' href='#sc78' data-uid='dhp78'>SC 78</a>Ga niet om met slechte vrienden.<br>
Verkeer niet tussen mensen van laag allooi.<br>
Ga om met deugdzame vrienden.<br>
Associeer je énkel met edele mensen.</p>
<p><a class='ref sc' id='sc79' href='#sc79' data-uid='dhp79'>SC 79</a>Wie zich verzadigt met de Dhamma slaapt gelukkig,<br>
Met een pure, heldere geest.<br>
De Wijze verheugt zich immer in de Dhamma,<br>
Die door de Edelen onthuld werd.</p>
<p><a class='ref sc' id='sc80' href='#sc80' data-uid='dhp80'>SC 80</a>Irrigatiekanalen voeren het water af,<br>
Pijlenmakers maken pijlen recht,<br>
Timmerlui verbuigen het hout,<br>
De Wijzen temmen zichzelf.</p>
<p><a class='ref sc' id='sc81' href='#sc81' data-uid='dhp81'>SC 81</a>Zoals een massieve rots<br>
Niet door de wind bewogen wordt,<br>
Zo ook blijven de Wijzen onberoerd<br>
Voor kritiek en voor eerbetoon.</p>
<p><a class='ref sc' id='sc82' href='#sc82' data-uid='dhp82'>SC 82</a>De Wijzen, die naar de Dhamma luisteren,<br>
Komen compleet tot rust—<br>
Net zoals een diep meer,<br>
Kalm en rustig is.</p>
<p><a class='ref sc' id='sc83' href='#sc83' data-uid='dhp83'>SC 83</a>De waakzamen streven niet naar zintuiglijk genot.<br>
Zij wauwelen niet [over hun verlangen naar zintuiglijk genot].<br>
Wanneer zij getroffen worden door geluk of pijn,<br>
Zijn zij noch uitbundig, noch neerslachtig.</p>
<p><a class='ref sc' id='sc84' href='#sc84' data-uid='dhp84'>SC 84</a>Noch voor zichzelf,<br>
Noch voor anderen,<br>
Verlangt hij naar een zoon, naar rijkdom, of naar een koninkrijk.<br>
Hij die deugdzaam is, wijs en rechtschapen,<br>
Verlangt niet naar persoonlijk succes dat onrechtmatig bekomen is.</p>
<p><a class='ref sc' id='sc85' href='#sc85' data-uid='dhp85'>SC 85</a>Slechts weinigen<br>
Bereiken de Andere Oever.<br>
De meesten schuifelen slechts<br>
Op en neer langs deze waterkant.</p>
<p><a class='ref sc' id='sc86' href='#sc86' data-uid='dhp86'>SC 86</a>Diegenen die volgens de Dhamma leven,<br>
Zullen de andere oever bereiken,<br>
Wanneer de Leer goed verkondigd werd.<br>
Aartsmoeilijk is het om voorbij het dodenrijk te gaan.</p>
<p><a class='ref sc' id='sc87' href='#sc87' data-uid='dhp87'>SC 87</a>Door het onheilzame compleet achter zich te laten,<br>
Ontwikkelt de Wijze het goede.<br>
Door het huis te verlaten en de thuisloosheid in te trekken,<br>
Vindt hij geluk in afzondering,<br>
Waar geen plaats is voor zintuiglijk genot.</p>
<p><a class='ref sc' id='sc88' href='#sc88' data-uid='dhp88'>SC 88</a>Daar zal hij zijn geluk [moeten] zoeken,<br>
Nadat hij alle zintuiglijke verlangens opgegeven heeft,<br>
Evenals alle bezittingen.<br>
De Wijze zal zich zélf zuiveren<br>
Van alle bezoedelingen van de geest.</p>
<p><a class='ref sc' id='sc89' href='#sc89' data-uid='dhp89'>SC 89</a>Diegenen die de Factoren van Verlichting<br>
In hun geest volledig ontwikkeld hebben;<br>
Die vreugde scheppen in het loslaten van verlangen;<br>
Die zonder hechting leven;<br>
Die zich verheugen in de vernietiging van de kankers;<br>
Die stralen van uitbundig licht;<br>
Hebben in deze wereld nibbana bereikt.</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>DHAMMAPADA—Het Pad van Waarheid</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
