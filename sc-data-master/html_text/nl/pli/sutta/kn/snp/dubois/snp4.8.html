<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='snp4.8' lang='nl'>
<header>
<ul>
<li class='division'>Sutta Nipāta&#160;4.8</li>
</ul>
<h1>de voordracht tot pasura</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a><a class='ref vnp' id='vnp824' href='#vnp824'>PTS Verse 824</a>[Men zegt:]<br>
‘Enkel hier is hun zuiverheid.’<br>
Geen enkele andere doctrine is zuiver.<br>
Bedolven onder hun eigen waarheden,<br>
Beoordelen de zogenaamde experten als ‘goed’<br>
Alles waarvan ze afhankelijk zijn.</p>
<p><a class='ref sc' id='sc2' href='#sc2'>SC 2</a><a class='ref vnp' id='vnp825' href='#vnp825'>PTS Verse 825</a>Wellustig uitkijkend naar debatten en zich<br>
Onderdompelend in vergaderingen,<br>
Bestempelen zij de anderen als gek.<br>
Hun woorden staan bol van wat anderen hebben gezegd.<br>
In hun roes naar roem, noemen zij zichzelf bedreven [sprekers].</p>
<p><a class='ref sc' id='sc3' href='#sc3'>SC 3</a><a class='ref vnp' id='vnp826' href='#vnp826'>PTS Verse 826</a>Angstig worden zij, wanneer zij debatteren in de vergadering,<br>
Als hun roes naar glorie niet wordt ingevuld.<br>
Wanneer hun standpunten worden weerlegd,<br>
Raken zij neerslachtig.<br>
Bekritiseerd en onthutst,<br>
Zoeken zij naar fouten bij de tegenstrever.</p>
<p><a class='ref sc' id='sc4' href='#sc4'>SC 4</a><a class='ref vnp' id='vnp827' href='#vnp827'>PTS Verse 827</a>Wiens doctrine men gebrekkig noemt,<br>
En wie door de rechters wordt misprezen,<br>
Blijft in smart vertwijfeld achter.<br>
De ondermaatse spreker kreunt: ‘Ik ben verslagen’.</p>
<p><a class='ref sc' id='sc5' href='#sc5'>SC 5</a><a class='ref vnp' id='vnp828' href='#vnp828'>PTS Verse 828</a>Sprekers raken opgeblazen en doorprikt<br>
Door de wederzijdse redetwisten.<br>
Wie dit wéét, houdt zich ver van disputen—<br>
Het enige wat ze opbrengen is eerzucht.</p>
<p><a class='ref sc' id='sc6' href='#sc6'>SC 6</a><a class='ref vnp' id='vnp829' href='#vnp829'>PTS Verse 829</a>Wanneer ze geprezen worden<br>
Voor het verkondigen van hun credo in de vergadering,<br>
Lachen zij en worden hoogmoedig.<br>
Zo verkrijgen ze waarnaar ze gehengeld hebben.</p>
<p><a class='ref sc' id='sc7' href='#sc7'>SC 7</a><a class='ref vnp' id='vnp830' href='#vnp830'>PTS Verse 830</a>Ondanks dat deze hoogmoed hun smart brengt,<br>
Spreken zij verder arrogant en trots.<br>
Wie dit wéét, houdt zich ver van disputen—<br>
Disputen brengen geen zuiverheid,<br>
Zeggen zij die ervaren zijn.</p>
<p><a class='ref sc' id='sc8' href='#sc8'>SC 8</a><a class='ref vnp' id='vnp831' href='#vnp831'>PTS Verse 831</a>Zoekend naar een tegenstrever, brult hij,<br>
Als een held, die opgekweekt werd met koninklijk voedsel.<br>
Oh, Held, loop daar naartoe waar het gevecht plaats heeft.<br>
Maar er is, zoals steeds, geen gevecht te bespeuren.</p>
<p><a class='ref sc' id='sc9' href='#sc9'>SC 9</a><a class='ref vnp' id='vnp832' href='#vnp832'>PTS Verse 832</a>Wanneer iemand—hunkerend naar een debat en een dispuut—zegt:<br>
‘Enkel dít is juist’.<br>
Zeg hem dan:<br>
‘In dit dispuut zal je geen tegenstrever tegenkomen’.</p>
<p><a class='ref sc' id='sc10' href='#sc10'>SC 10</a><a class='ref vnp' id='vnp833' href='#vnp833'>PTS Verse 833</a>Pasura, wie zal je tegenstrever zijn<br>
Van al dezen die zonder tegenstrever leven,<br>
Die niet de ene opinie tegen de andere opzetten,<br>
Die niet hunkeren om iets als het [enig] juiste te verklaren ?</p>
<p><a class='ref sc' id='sc11' href='#sc11'>SC 11</a><a class='ref vnp' id='vnp834' href='#vnp834'>PTS Verse 834</a>Zo word je, door bespiegelingen te maken<br>
En standpunten te verzinnen met je geest,<br>
Nu geconfronteerd met iemand die gezuiverd is.<br>
Zo word je voor blok gezet.</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ATTHAKAVAGGA—De Vrede van de Boeddha</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
