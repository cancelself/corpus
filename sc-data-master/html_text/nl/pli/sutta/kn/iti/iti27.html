<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti27' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met één Onderwerp</li>
</ul>
<h1>27. De ontwikkeling van metta</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, alle soorten van verdienstelijk handelen voor toekomstig geluk maken niet eens één zestiende deel uit van wat de bevrijding met een hart van liefdevolle vriendelijkheid voortbrengt. Zulke bevrijding met een hart van liefdevolle vriendelijkheid overtreft al deze verdienstelijke daden: ze straalt, glimt en glinstert.</p>
<p>Net zoals het schijnsel van alle sterren niet eens één zestiende deel uitmaakt van het schijnsel van de maan; en net zoals het schijnsel van de maan het schijnsel van de sterren overtreft en straalt, glimt en glinstert, zo maken alle soorten van verdienstelijk handelen voor toekomstig geluk nog geen zestiende deel uit van wat de bevrijding met een hart van liefdevolle vriendelijkheid voortbrengt. De bevrijding met een hart van liefdevolle vriendelijkheid overtreft al deze verdienstelijke daden: ze straalt, glimt en glinstert.</p>
<p>Net zoals de zon wanneer ze de hemel bestijgt—in de laatste maand van het regenseizoen, in de herfst, wanneer de hemel klaar is en zonder wolken—de duisternis verdrijft en straalt, glimt en schittert, zo ook maken alle soorten van verdienstelijk handelen voor toekomstig geluk niet eens één zestiende deel uit van wat de bevrijding met een hart van liefdevolle vriendelijkheid voortbrengt. De bevrijding met een hart van liefdevolle vriendelijkheid overtreft al deze verdienstelijke daden: ze straalt, glimt en glinstert.</p>
<p>Net zoals in het laatste deel van de nacht, vlak voor zonsopgang, de Morgenster straalt, glimt en glinstert, zo ook maken alle soorten van verdienstelijk handelen voor toekomstig geluk niet eens één zestiende deel uit van wat de bevrijding met een hart van liefdevolle vriendelijkheid voortbrengt. De bevrijding met een hart van liefdevolle vriendelijkheid overtreft al deze verdienstelijke daden: ze straalt, glimt en glinstert.”</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“Wie aandachtig de onmetelijke<br>
Liefdevolle vriendelijkheid ontwikkelt,<br>
Ziet de vernietiging van de mentale vergiften.<br>
—De ketens in zijn geest slijten weg.</p>
<p>Wie liefdevolle vriendelijkheid grenzenloos<br>
Uitspreid, zonder een haatdragende geest,<br>
Al was het maar voor één wezen,<br>
Wordt een ervaren Dhamma-beoefenaar.<br>
Zonder te spreken over de kracht van de<br>
Geaccumuleerde verdienste die de<br>
Edele verwerft die met een<br>
Meedogende geest naar alle wezens kijkt.</p>
<p>Goedmenende koningen die de aarde<br>
—Bevolkt met ontelbare wezens—<br>
Veroverd hebben gingen offerend rond:<br>
Zij brachten het ‘paardenoffer’, het ‘mensenoffer’,<br>
‘water-riten’ en ‘soma-riten’.</p>
<p>Maar deze offergaven maken niet eens<br>
Een zestiende deel uit van een goed ontwikkelde<br>
Geest van liefdevolle vriendelijkheid,<br>
Net zomin als de hele sterrenhemel<br>
Niet eens één zestiende deel uitmaakt<br>
Van het schijnsel van de maan.</p>
<p>Wie niet doodt<br>
Of anderen tot doden aanzet.<br>
Wie niet vernietigt<br>
Of anderen tot vernietigen aanzet,<br>
Ontplooit liefdevolle vriendelijkheid<br>
Voor alle wezens.<br>
Hij draagt geen haat tegen iemand<br>
Of tegen iets.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
