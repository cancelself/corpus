<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti97' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met drie Onderwerpen</li>
</ul>
<h1>97. Een goede ethiek</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, een bhikkhu die een uitzonderlijk gedrag vertoont, een uitstekend karakter bezit en vervuld is van wijsheid wordt in deze Leer & Discipline een volmaakte genoemd—een ethisch hoogstaand mens, die zichzelf volkomen gerealiseerd heeft en onovertroffen is in vergelijking met andere mensen.</p>
<p>En hoe herken je een bhikkhu die zulk uitzonderlijk gedrag vertoont?</p>
<p>Zulke monnik is deugdzaam; hij leeft beheerst doordat hij de regels van de discipline volgt: hij is begiftigd met een perfect gedrag; en hij herkent gevaar in de kleinste overtreding; hij volgt de precepten en traint zich erin. Dit is de manier waarop je een bhikkhu herkent die uitzonderlijk gedrag vertoont. Dit is een monnik met een uitzonderlijk ethisch gedrag.</p>
<p>En hoe herken je een bhikkhu die een uitstekend karakter bezit?</p>
<p>Zulke monnik is toegewijd aan en cultiveert de zeven groepen van verlichting. Dit is de manier waarop je een bhikkhu herkent die een uitstekend karakter bezit. Dit is een monnik met een uitstekend karakter.</p>
<p>En hoe herken je een bhikkhu die vervuld is van wijsheid?</p>
<p>Zulke monnik heeft zichzelf gerealiseerd door persoonlijk direct inzicht in dit leven. Zo komt hij tot bevrijding van zijn geest en tot bevrijding van inzicht. En hij verblijft in deze onbesmette toestand—doordat de mentale vergiften vernietigd zijn. Dit is de manier waarop je een bhikkhu herkent die vervuld is van wijsheid.</p>
<p>Dus, Monniken, een bhikkhu die een uitzonderlijk gedrag vertoont, een uitstekend karakter bezit en vervuld is van wijsheid wordt in deze Leer & Discipline een volmaakte genoemd—een ethisch hoogstaand mens, die zichzelf volkomen gerealiseerd heeft en onovertroffen is in vergelijking met andere mensen.”</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“Een gewetensvolle monnik die<br>
—Noch door daden, noch door woorden,<br>
Noch door gedachten—kwade dingen doet,<br>
Wordt ‘iemand met uitzonderlijk ethisch gedrag’ genoemd.</p>
<p>Een bescheiden monnik<br>
Bij wie de zeven groepen van verlichting<br>
Goed ontwikkeld zijn,<br>
Wordt ‘iemand met een goed karakter’ genoemd.</p>
<p>Een Monnik zonder mentale vergiften<br>
Die hier [in dit leven]<br>
De vernietiging uit het lijden begrijpt,<br>
Wordt ‘iemand die vervuld is van wijsheid’ genoemd.</p>
<p>De monnik die in deze drie eigenschappen uitblinkt,<br>
Die onverstoorbaar is,<br>
Die alle twijfel heeft uitgebannen,<br>
Die in de hele wereld aan niets gehecht is,<br>
Wordt ‘iemand die alles heeft opgegeven’ genoemd.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
