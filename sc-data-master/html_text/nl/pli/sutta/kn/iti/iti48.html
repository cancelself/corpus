<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti48' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met twee Onderwerpen</li>
</ul>
<h1>48. De verdoemden</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, deze twee soorten verdoemden zullen [bij de dood—na het uiteenvallen van het lichaam] naar het Hellenrijk gaan omdat ze hun [onheilzaam] gedrag niet opgegeven hebben.</p>
<p>Welke twee soorten verdoemden?</p>
<p>De ene soort verdoemden zijn diegenen die pretenderen het heilige leven te leiden, maar dit in werkelijkheid niet doen.</p>
<p>De andere soort verdoemden zijn diegenen die anderen—die het heilige leven wél in volkomen zuiverheid leven—valselijk beschuldigen van dit niet te doen.</p>
<p>Deze twee soorten verdoemden zullen [bij de dood—na het uiteenvallen van het lichaam] naar het Hellenrijk gaan omdat ze dit [onheilzaam] gedrag niet opgegeven hebben.”</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“De valse beschuldiger gaat naar het Hellenrijk;<br>
Evenals hij die, na iets gedaan te hebben,<br>
Ontkent het gedaan te hebben.<br>
Beide ondergaan door het kamma van hun slecht gedrag<br>
—Bij de dood, na het uiteenvallen van het lichaam—<br>
Hetzelfde lot.</p>
<p>Door hun slechte geaardheid en onbeheerst gedrag<br>
Dragen vele bedriegers het oranje kleed.<br>
Omwille van hun slechte daden<br>
Worden deze boosdoeners wedergeboren in het Hellenrijk.</p>
<p>Het ware beter indien ze een roodgloeiende<br>
IJzeren bol zouden inslikken,<br>
Dan dat ze—compleet immoreel en onbeheerst—<br>
Verder de aalmoezen van het land zouden eten.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
