<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti95' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met drie Onderwerpen</li>
</ul>
<h1>95. Sensueel verlangen</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, er zijn drie zintuiglijke verlangens die verkregen kunnen worden.</p>
<p>Welke drie?</p>
<p>Zintuiglijke verlangens die altijd al bestaan en aanwezig zijn;</p>
<p>Zintuiglijke verlangens van hen die genoegen scheppen in het creëren van verlangens (zintuiglijke verlangens van Nimmanarati goden);</p>
<p>En zintuiglijke verlangens van hen die controle verwerven over wat door andere goden gecreëerd werd (zintuiglijke verlangens van Paranimmita Vasavatti goden).</p>
<p>Dit zijn de drie zintuiglijke verlangens die verkregen kunnen worden.”</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“De devas die genieten van wat bestaat,<br>
De devas die controle uitoefenen,<br>
En zij die genieten van het creëren,<br>
En anderen die genieten van zintuiglijke objecten—<br>
In welke categorie zij zich ook bevinden,<br>
Zij kunnen nooit voorbij samsara gaan.<br>
Laat de Wijze die het gevaar onderkent<br>
Van zintuiglijk genot<br>
Afstand doen van alle zintuiglijk genot,<br>
Zowel menselijk als goddelijk.</p>
<p>Door de stroom van verlangen te verbreken<br>
—Een stroom die moeilijk over te steken is<br>
Omwille van het verlangen naar aangename,<br>
Aanlokkelijke vormen—<br>
Bereikt men nibbana zonder residu<br>
En overwint men het lijden.</p>
<p>Zij die de edele visie hebben,<br>
Zij die de ultieme wijsheid verworven hebben,<br>
Zulke Wijzen met volkomen inzicht,<br>
Komen niet meer tot ‘worden’.<br>
Doordat zij de vernietiging van geboorte<br>
Experiëntieel zien en weten.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
