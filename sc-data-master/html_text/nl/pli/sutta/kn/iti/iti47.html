<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti47' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met twee Onderwerpen</li>
</ul>
<h1>47. Waakzaamheid</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, een bhikkhu moet waakzaam zijn; hij moet aandachtig zijn, helder bewust, geconcentreerd, gelukkig en kalm en hij moet weten wanneer het moment aangebroken is om die dingen te cultiveren die heilzaam zijn.</p>
<p>Monniken, een bhikkhu die waakzaam is; die aandachtig is, helder bewust, geconcentreerd, gelukkig en kalm en weet wanneer het moment aangebroken is om die dingen te cultiveren die heilzaam zijn, mag één van deze twee resultaten verwachten: volkomen bevrijdend inzicht in dit leven óf wanneer er nog een rest van bezoedeling bestaan, de staat van niet-terugkeerder.”</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“Jij die waakzaam bent, hoor toe !<br>
En jij die slaapt, word wakker !<br>
Waakzaamheid is beter dan slapen !<br>
Wie waakzaam is hoeft niets te vrezen.</p>
<p>Wie waakzaam en aandachtig is,<br>
Met helder begrip en geconcentreerd,<br>
Vreugdevol en kalm in gedachten,<br>
Zal de duisternis van onwetendheid vernietigen<br>
Door de Dhamma op de juiste manier te onderzoeken—<br>
Dit is: met éénpuntige aandacht.<br>
Wijd je daarom toe aan waakzaamheid !<br>
Als een volijverige, toegewijde, meditatieve bhikkhu.<br>
Wie de keten van geboorte en dood verbroken heeft,<br>
Zal in dit leven<br>
De onovertroffen Bevrijding bereiken.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
