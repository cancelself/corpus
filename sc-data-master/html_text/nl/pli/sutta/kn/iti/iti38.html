<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti38' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met twee Onderwerpen</li>
</ul>
<h1>38. Twee gedachten</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, twee gedachten rijzen dikwijls op bij de Tathagata—de Arahant, de Volkomen Ontwaakte: de gedachte van vredelievendheid (voor de wezens) en de gedachte van afzondering.</p>
<p>Monniken, de Tathagata verheugt zich in en houdt van vredelievendheid. Volgende gedachte komt bij hem dikwijls op: ‘Door me op deze manier te gedragen kwets ik geen enkel wezen—ontwaakt of niet-ontwaakt’.</p>
<p>Monniken, de Tathagata verheugt zich in en houdt van afzondering. Volgende gedachte komt bij hem dikwijls op: ‘Ik heb afstand genomen van alles wat onheilzaam was’.</p>
<p>Daarom, Monniken, moeten ook jullie zich verheugen in en houden van vredelievendheid. Wanneer jullie, Monniken, zich verheugen in en houden van vredelievendheid, dan zal volgende gedachte dikwijls bij jullie opkomen: ‘Door ons op deze manier te gedragen kwetsen wij geen enkel wezen—ontwaakt of niet-ontwaakt’.</p>
<p>Monniken, jullie moeten zich ook verheugen in en houden van afzondering. Wanneer jullie, Monniken, zich verheugen in en houden van afzondering, dan zal volgende gedachte dikwijls bij jullie opkomen: ‘Wat is onheilzaam? Wat is nog niet vernietigd (van de mentale vergiften)? Wat hebben we vernietigd (van de mentale vergiften)?” Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“Twee gedachten houden de geest van<br>
De Tathagata, de Volkomen Ontwaakte<br>
—Hij die volbracht heeft wat elk<br>
Begripsvermogen voorbij gaat—<br>
In beslag:<br>
Vredelievendheid voor de wezens is de eerste gedachte;<br>
Afzondering de tweede gedachte.</p>
<p>De Grote Wijze, de Boeddha,<br>
Die de duisternis van onwetendheid verdreef,<br>
Die de stroom overstak en de Andere Oever bereikte,<br>
Die meesterschap verwierf over zijn geest,<br>
Die het hoogste doel verwierf,<br>
Zichzelf bevrijdde van alle mentale vergiften—<br>
Doordat hij alle begeerte vernietigd heeft<br>
Draagt Hij zijn laatste lichaam.<br>
Doordat Hij Mara verslagen heeft<br>
Is Hij voorbij de dood gegaan.</p>
<p>Zoals iemand die op een bergtop staat<br>
Van alle kanten het volk beneden ziet,<br>
Zo ziet de Wijze Grote Ziener,<br>
Die het Dhamma-paleis beklommen heeft<br>
De volkeren van de hele wereld.<br>
Zo ziet de Wijze Grote Ziener<br>
Hoe de mensheid,<br>
Overweldigd door geboorte en dood<br>
Verdrinkt in haar ellende.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
