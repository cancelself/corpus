<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti106' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met vier Onderwerpen</li>
</ul>
<h1>106. Inclusief de brahmawereld</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, de families waar moeder en vader door hun kinderen thuis vereerd worden, leven in Brahma.</p>
<p>De families waar moeder en vader door hun kinderen thuis vereerd worden leven in vroegere goden [P. devas].</p>
<p>De families waar moeder en vader door hun kinderen thuis vereerd worden leven in vroegere leermeesters.</p>
<p>De families waar moeder en vader door hun kinderen thuis vereerd worden leven in eerbiedwaardigen.</p>
<p>‘Brahma’, Monniken, is een aanduiding voor moeder en vader. ‘Vroegere goden’, ‘vroegere leermeesters’ en ‘eerbiedwaardigen’ zijn aanduidingen voor moeder en vader.</p>
<p>Waarom is dat zo?</p>
<p>Omdat moeder en vader van groot belang zijn voor hun kinderen, omdat ze voor hen zorgen, omdat ze hen opvoeden en hun tonen hoe de wereld is.”</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“Moeder en vader worden ‘Brahma’,<br>
‘Vroegere goden’, ‘vroegere leermeesters’,<br>
En ‘eerbiedwaardigen’ genoemd,<br>
Omdat ze mededogend zijn voor hun kinderen.<br>
Daarom moet de Wijze hen eren,<br>
Hen eerbied betonen,<br>
Hen voorzien van voedsel en drank,<br>
Hen kleden en hen een bed geven,<br>
Hen masseren en baden,<br>
En hun voeten wassen.<br>
De Wijze die zijn ouders zo verzorgt<br>
Wordt in dit leven al geprezen.<br>
En in de hemel verheugt hij zich.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
