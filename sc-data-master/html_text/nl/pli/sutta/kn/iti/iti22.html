<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti22' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met één Onderwerp</li>
</ul>
<h1>22. Vrees geen verdiensten</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, vrees niet om kammisch heilzame handelingen te stellen. Zulke handelingen—ook ‘verdiensten’ genoemd—zijn synoniem voor geluk, voor wat wenselijk is, voor wat behaaglijk is, bekoorlijk, geliefd en aangenaam.</p>
<p>Uit ervaring weet ik dat men door verdienstelijke handelingen te stellen, wenselijke, behaaglijke, bekoorlijke, geliefde en aangename resultaten ervaart.</p>
<p>Na gedurende zeven jaar Metta te hebben ontwikkeld, keerde ik gedurende zeven eonen van inkrimping en uitdijing van de kosmos niet meer naar deze wereld terug.</p>
<p>Na het eindigen van een eon [bij de inkrimping], Monniken, ging ik de Abhassara Brahma-wereld binnen en wanneer de volgende eon zich formeerde, werd ik geboren in een leeg Brahma-paleis. Daar werd ik Brahma—de Grote Brahma, de onoverwonnen Overwinnaar, de Alziende, de Heerser. Zesendertig keer werd ik Sakka, de Heer van de Goden. Vele honderden jaren was ik een Wereldheerser, een rechtvaardige Dhamma-koning, de Overwinnaar van de Vier Windstreken, die stabiliteit liet heersen over zijn koninkrijk en begiftigd was met de Zeven Wonderbaarlijke Schatten. En dan spreken we nog niet over al de keren dat ik koning was van klein land.</p>
<p>Monniken, zo dacht ik bij mezelf: ‘Welke van mijn daden zorgen ervoor dat ik een goed resultaat behaal, dat ik succesvol ben, dat ik over zulke macht beschik?’ En dan dacht ik: ‘Dit is het resultaat van drie soorten daden, het resultaat van drie soorten handelingen, namelijk van geven, van zelfbeheersing en van liefdevolle vriendelijkheid.’”</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“Wie voor zichzelf langdurig geluk verlangt<br>
Moet verdienstelijke daden ontwikkelen:<br>
Hij moet vrijgevig zijn; een evenwichtig leven leiden<br>
En liefdevolle vriendelijkheid cultiveren.</p>
<p>Door het cultiveren van deze drie eigenschappen,<br>
Zullen zijn daden geluk brengen.<br>
De wijze persoon [die dit doet]<br>
Zal gelukzalig wedergeboren worden<br>
In een gelukkige wereld zonder zorgen.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
