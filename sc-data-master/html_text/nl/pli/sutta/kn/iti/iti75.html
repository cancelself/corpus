<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti75' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met drie Onderwerpen</li>
</ul>
<h1>75. De regenwolken</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, men vindt in de wereld drie soorten mensen.</p>
<p>Welke drie soorten mensen?</p>
<p>De ene is als een regenloze wolk. De andere is als een lokale regenwolk. De laatste is als een wolk waaruit altijd regen valt.</p>
<p>En, Monniken, wat soort mens is een persoon die zich gedraagt als een regenloze wolk?</p>
<p>Zulke persoon geeft aan niemand iets: hij geeft geen voedsel; geen drank; geen kledij; geen voertuigen; geen bloemenslingers; geen geurstokjes, geen zalfjes; geen bed; geen huisvesting; geen lampen aan samanas en brahmanen; niet aan de armen; niet aan de behoeftigen; niet aan hen die het nodig hebben.</p>
<p>Dit is het soort persoon die zich gedraagt als een regenloze wolk.</p>
<p>En, Monniken, wat soort mens is een persoon die zich gedraagt als een lokale regenwolk?</p>
<p>Zulke persoon geeft aan sommigen, maar aan anderen geeft hij niets. Hij geeft voedsel; drank; kledij; voertuigen; bloemenslingers; geurstokjes; zalfjes; een bed; huisvesting, lampen; enkel aan sommige samanas en brahmanen; aan sommige armen; aan sommige behoeftigen; aan sommigen die het nodig hebben. Maar aan anderen geeft hij niets. Dit is het soort persoon die zich gedraagt als een lokale regenwolk.</p>
<p>En, Monniken, wat soort mens is een persoon die zich gedraagt als een wolk waaruit altijd regen valt?</p>
<p>Zulke persoon geeft aan iedereen. Hij geeft voedsel; drank; kledij; voertuigen; bloemenslingers; geurstokjes; zalfjes; een bed; huisvesting, lampen aan alle samanas en brahmanen; aan alle armen; aan alle behoeftigen; aan allen die het nodig hebben.</p>
<p>Dit is het soort persoon die zich gedraagt als een wolk waaruit altijd regen valt.</p>
<p>Dit, Monniken, zijn de drie soorten mensen die men vindt in de wereld.”</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“Hij geeft noch aan samanas, noch aan brahmanen;<br>
Noch aan de armen; noch aan behoeftigen.<br>
Hij geeft geen voedsel,<br>
Geen drank of andere dingen.<br>
Zulke laaghartige persoon noemt men:<br>
‘Een regenloze wolk’.</p>
<p>Hij die aan sommigen niets geeft;<br>
Maar aan anderen wel bedelvoedsel verstrekt,<br>
Zo iemand wordt door de Wijzen<br>
‘Een lokale regenwolk’ genoemd.</p>
<p>Een persoon die bekend staat om zijn vrijgevigheid,<br>
Die mededogend is voor alle wezens,<br>
Die verheugd is als hij bedelvoedsel geeft,<br>
Roept [tegen de anderen]:<br>
‘Geeft !, Geeft !’<br>
Zulke persoon is als een reuze regenwolk<br>
Die—vergezeld van donders—<br>
Het water laat neerstromen,<br>
Over het aardoppervlak en in de holten ervan—<br>
De aarde verzadigend met water.</p>
<p>Nadat hij, door hard werken,<br>
Zijn rijkdom heeft vergaard,<br>
Komt hij alle wezens die in nood zijn,<br>
Tegemoet met spijs en drank.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
