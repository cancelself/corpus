<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti40' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met twee Onderwerpen</li>
</ul>
<h1>40. Het juiste weten</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, onwetendheid—het niet begrijpen van de Vier Edele Waarheden—gaat vooraf aan en leidt tot onheilzame toestanden. Hieruit volgen schaamteloosheid en gewetenloosheid.</p>
<p>Monniken, weten—het begrijpen van de Vier Edele Waarheden—gaat vooraf aan en leidt tot heilzame geestestoestanden. Hieruit volgen schaamte en angst voor onheilzame toestanden.”</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“Welke slechte bestemmingen er ook zijn,<br>
In dit leven of later,<br>
Ze zijn allen in onwetendheid geworteld<br>
En gebouwd op verlangen en begeerte.</p>
<p>Doordat iemand met slechte verlangens<br>
Schaamteloos en respectloos is,<br>
Vloeit hieruit kwaad voort—<br>
Zo iemand stort zichzelf in het verderf.</p>
<p>Door verlangen en begeerte uit te bannen<br>
Tesamen met onwetendheid,<br>
Rijst bij een bhikkhu het juiste weten op—<br>
Zo verlaat hij alle slechte bestemmingen.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
