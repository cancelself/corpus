<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti104' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met vier Onderwerpen</li>
</ul>
<h1>104. De ethische precepten</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, de bhikkhus bezig zien—die uitmunten in deugdzaamheid, in concentratie, in wijsheid; die uitblinken in het ‘zien’ en ‘weten’ van bevrijding; die raadgever zijn, leraar en assistent; die kunnen aansporen en aanmoedigen; die bekwame instructeurs zijn in de ware Dhamma—is van grote hulp voor mij.</p>
<p>Luisteren naar deze bhikkhus, hen benaderen, hen vergezellen, hen herinneren, en hun voorbeeld volgen om het huis te verlaten en de thuisloosheid in te trekken, is een grote hulp voor mij.</p>
<p>Waarom is dit een grote hulp voor mij?</p>
<p>Wie zulke bhikkhus volgt, zich met hen associeert, hen vergezelt, brengt de geleding van deugdzaamheid, zo die nog niet volmaakt is, tot verdere ontplooiing. Het brengt de geledingen van concentratie, van wijsheid, van bevrijding, en de geleding van het “zien” en “weten”’ van bevrijding, zo die nog niet volmaakt is, tot volkomen ontplooiing.</p>
<p>Zulke bhikkhus noemt men ‘leraren’, ‘karavaanleiders’, ‘oplossers van fouten’, ‘verdrijvers van duisternis’, ‘lichtbrengers’, ‘luister-brengers’, ‘uitblinkers’, ‘fakkeldragers’, ‘edelen’, ‘helderzienden’.”</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“Zelfs het louter zien van deze Edelen,<br>
Die spiritueel perfect zijn<br>
En die het leven van de Dhamma leiden,<br>
Schept vreugde voor wie intelligent is.</p>
<p>Wanneer zij de Dhamma uitleggen<br>
Stralen ze en verlichten zo de Leer.<br>
Het zijn lichtmakers. Heroïsche Wijzen.<br>
Doordat zij het Oog van Dhamma bezitten<br>
Helpen zij de wezens om hun<br>
Mentale vergiften te vernietigen.</p>
<p>Nadat de wezens de Leer van de Boeddha<br>
Gehoord hebben uit de mond van deze edelen,<br>
Realiseren zij, door helder begrip,<br>
De vernietiging van geboorte:<br>
Zij komen nooit meer tot ‘worden’.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
