<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti107' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met vier Onderwerpen</li>
</ul>
<h1>107. Erg belangrijk</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, brahmanen en leken zijn erg belangrijk voor jullie.</p>
<p>Zij zorgen ervoor dat je beschikt over monnikspijen, over bedelvoedsel, over huisvesting en over geneesmiddelen wanneer jullie ziek zijn.</p>
<p>En jullie, Monniken, zijn erg belangrijk voor de brahmanen en de leken.</p>
<p>Want jullie onderwijzen hen de Dhamma, die goed is in het begin, goed in het midden en goed op het einde. Jullie onderwijzen de Dhamma met de juiste woorden en met de juiste betekenis van de woorden. Jullie verklaren het heilige leven in zijn volkomenheid en in zijn helderheid.</p>
<p>Op deze manier wordt, Monniken, dit heilige leven geleefd met wederzijdse steun voor het doel om enerzijds de stroom over te steken en anderzijds om een compleet einde te maken aan het lijden.”</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“Leken en thuislozen<br>
Ondersteunen elkaar:<br>
Ze realiseren de ware Dhamma—<br>
De onovertroffen bevrijding,<br>
Nibbana.<br>
De leken bezorgen de thuislozen<br>
De basisvereisten om te leven—<br>
Monnikspijen om te dragen<br>
En een plaats om te verblijven.<br>
Zo worden de ontberingen verzacht.</p>
<p>De leken beoefenen de Dhamma<br>
Door vertrouwen te stellen in de<br>
[Volgelingen van] de Boeddha,<br>
Die zich door meditatie bevrijden<br>
En begiftigd zijn met edele wijsheid.</p>
<p>Het beoefenen van de Dhamma<br>
Leidt hen naar een goede geboorte.<br>
Wedergeboren in het Hemelrijk<br>
Verheugen zij zich in de vreugde<br>
Van de godenwereld.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
