<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti100' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met vier Onderwerpen</li>
</ul>
<h1>100. Brahmaan, dhamma, aalmoes</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, ik ben brahmaan, altijd ontvankelijk voor alle soorten verzoeken, met uitgestoken hand, die zijn laatste lichaam draagt een onovertroffen geneesheer en chirurg.</p>
<p>Jullie, Monniken, zijn mijn rechtmatige zonen, geboren uit mijn mond, gevormd door Dhamma, erfgenamen van Dhamma, geen erfgenamen van materiële dingen.</p>
<p>Monniken, er zijn twee manieren van geven: de gift van materiële dingen en de gift van Dhamma. Van beide soorten van geven, is de gift van Dhamma de allerhoogste gift.</p>
<p>Monniken, er zijn twee soorten van delen: het delen van materiële dingen en het delen van Dhamma. Van beide soorten van delen, is het delen van Dhamma het allerhoogste.</p>
<p>Monniken, er zijn twee soorten van helpen: het helpen met materiële dingen en het helpen met Dhamma. Van beide soorten van hulp, is het helpen met Dhamma het allerhoogste.</p>
<p>Monniken, er zijn twee soorten van offers: het offeren van materiële dingen en het offer van Dhamma. Van beide soorten van offeren, is het offer van Dhamma het allerhoogste.”</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“De Tathagata heeft het offer van Dhamma gebracht,<br>
Onbaatzuchtig, mededogend met alle wezens.<br>
Aan Hem, die ‘voorbij’ alle ‘worden’ is gegaan,<br>
Bewijzen de levende wezens eer.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
