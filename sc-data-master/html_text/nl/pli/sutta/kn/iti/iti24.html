<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti24' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met één Onderwerp</li>
</ul>
<h1>24. Een stapel beenderen</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, wanneer iemand de beenderen van al de skeletten van één enkele persoon, die gedurende één eon in samsara ronddwaalt, zou verzamelen en deze verzameling niet zou vergaan, dan zou er een stapel beenderen ontstaan die groter is dan de berg Vepulla.”</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“Indien de beenderen van één enkele persoon<br>
Gedurende één eon zouden verzameld worden,<br>
Zou een stapel ontstaan van een berg groot<br>
—Zo zei de Grote Wijze.</p>
<p>Hij verklaarde dat de stapel<br>
Zo hoog als de Vepulla-berg zou zijn—<br>
De berg, gelegen ten noorden van de Gierenpiek,<br>
In het Arendsnest van Magadha.</p>
<p>Maar wanneer iemand met perfect inzicht<br>
De Vier Edele Waarheden ziet zoals ze zijn:<br>
—Het lijden,<br>
De oorzaak van het lijden,<br>
De beëindiging van het lijden,<br>
En het pad dat leidt tot de beëindiging ervan—</p>
<p>Dan zal hij nog ten hoogste zeven maal<br>
De kringloop van samsara doorlopen.<br>
Door de vernietiging van alle ketens<br>
Maakt hij een einde aan het lijden.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
