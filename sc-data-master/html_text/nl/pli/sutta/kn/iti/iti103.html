<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti103' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met vier Onderwerpen</li>
</ul>
<h1>103. Samanas en brahmanen</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, een samana en een brahmaan die de werkelijkheid, zoals ze zich voordoet, van de Vier Edele Waarheden niet begrijpt—“Dit is lijden. Dit is de oorzaak van het lijden. Dit is de beëindiging van het lijden. En dit is het pad dat leidt tot de beëindiging van het lijden”—wordt door mij niet beschouwd als zijnde een ware samana onder de samanas of een ware brahmaan onder de brahmanen.</p>
<p>Zulke samanas of brahmanen hebben zichzelf niet gerealiseerd. Zij hebben het doel van een samana; respectievelijk het doel van een brahmaan—namelijk persoonlijk direct inzicht—in dit leven niet bereikt.</p>
<p>Maar, Monniken, een samana en een brahmaan die de werkelijkheid, zoals ze zich voordoet, van de Vier Edele Waarheden begrijpt—“Dit is lijden. Dit is de oorzaak van het lijden. Dit is de beëindiging van het lijden. En dit is het pad dat leidt tot de beëindiging van het lijden”—wordt door mij beschouwd als zijnde een ware samana onder de samanas of een ware brahmaan onder de brahmanen.</p>
<p>Zulke achtbare samanas of brahmanen hebben zichzelf gerealiseerd. Zij hebben het doel van een samana; respectievelijk het doel van een brahmaan—namelijk persoonlijk direct inzicht—in dit leven bereikt.”</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“Zij die het lijden niet begrijpen,<br>
Noch het ontstaan van het lijden,<br>
Noch waar het lijden<br>
—Zonder dat er iets overblijft‒<br>
Een einde neemt.<br>
Zij die het pad niet kennen<br>
Dat leidt naar de leniging van het lijden,<br>
Zijn verstoken van de bevrijding van de geest.<br>
Evenals van de bevrijding van inzicht.<br>
Onbekwaam om een einde te maken aan het lijden,<br>
Reizen zij rond in geboorte en ouderdom.</p>
<p>Maar zij die het lijden begrijpen,<br>
Evenals het ontstaan van het lijden,<br>
En waar het lijden<br>
—Zonder dat er iets overblijft‒<br>
Een einde neemt.<br>
Zij die het pad kennen<br>
Dat leidt naar de leniging van het lijden,<br>
Zij verwerven de bevrijding van de geest.<br>
Evenals de bevrijding van inzicht.<br>
Bekwaam om een einde te maken aan het lijden,<br>
Keren zij nooit terug naar geboorte en ouderdom.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
