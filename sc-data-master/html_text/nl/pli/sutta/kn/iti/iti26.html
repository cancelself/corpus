<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti26' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met één Onderwerp</li>
</ul>
<h1>26. Overvloedig geven</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, indien de wezens het resultaat van geven en delen zouden kennen zoals ik het ken, dan zouden zij niet eten vooraleer iets gegeven te hebben.</p>
<p>Dan zou de smet van bezitterigheid hun geest niet in beslag houden. Zelfs indien het ging om het stukje, hun laatste hap voedsel, zouden zij niet eten, zonder ervan gedeeld te hebben wanneer er gegadigden voor zouden zijn.</p>
<p>Maar monniken, vermits de wezens het resultaat van geven en delen niet kennen zoals ik dat ken, eten zij zonder te geven en de smet van bezitterigheid blijft wortel schieten in hun geest.”</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“Indien de wezens de vruchten zouden kennen,<br>
Het resultaat van het geven en delen<br>
Met een blije geest,<br>
Ontdaan van de smet van bezitterigheid<br>
—Zo zei de Grote Wijze—<br>
Dan zouden ze overvloedig geven aan de edelen,<br>
Die ervoor zorgen dat wat gegeven wordt<br>
Vruchten draagt.</p>
<p>Zij die veel voedsel gegeven hebben<br>
Aan hen die het waard zijn om aan te offeren,<br>
Zullen naar de hemel gaan<br>
Wanneer ze de menselijke vorm verlaten.<br>
In de hemel verheugen zij zich<br>
En genieten daar van de onbaatzuchtige ervaring<br>
Die het overvloedig geven en delen<br>
Met anderen met zich brengt.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
