<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti63' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met drie Onderwerpen</li>
</ul>
<h1>63. De drie tijden</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, er bestaan drie soorten “tijd”.</p>
<p>Welke zijn deze drie soorten ‘tijd’?</p>
<p>Deze drie soorten ‘tijd’ zijn: de verleden tijd; de toekomstige tijd en het heden. Dat, Monniken, zijn de drie bestaande ‘tijden’.”</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“Om zich uit te drukken gebruiken de wezens concepten,<br>
Baseren zich op concepten, zonder te beseffen<br>
Dat concepten niet de werkelijkheid<br>
[maar slechts een begoocheling] weergeven.<br>
Zo brengen zij zichzelf onder de slavernij van de Dood.</p>
<p>Wie volkomen beseft wát de werkelijkheid is,<br>
Wie alles helder ziet [niet conceptueel]—<br>
Zijn geest zal bevrijding realiseren,<br>
De onovertroffen staat van vrede.</p>
<p>De vredevolle Wijze,<br>
Die begrijpt wat de werkelijkheid is<br>
Verheugt zich in de staat van vrede.<br>
Zich steunend op de Dhamma,<br>
Perfect in wijsheid,<br>
Maakt hij gebruik van de concepten,<br>
Maar hij onthoudt zich van de begoochelingen<br>
Die concepten opwerpen.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
