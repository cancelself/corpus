<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti49' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met twee Onderwerpen</li>
</ul>
<h1>49. Twijfel door opinies</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, achtervolgd door twee soorten opinies, gaan sommige goden en mensen zich inhouden óf zich te buiten gaan. Enkel wie inzicht heeft zíet.</p>
<p>En hoe, Monniken, houden sommige goden en mensen zich in?</p>
<p>Goden en mensen houden van ‘worden’; verheugen zich in ‘worden’; verzadigen zich aan ‘worden’.</p>
<p>Wanneer aan hen de Dhamma wordt uitgelegd, die juist het tegenovergestelde leert—de beëindiging van ‘worden’—springt hun geest niet op van vreugde; hun geest begrijpt het niet; heeft er geen vertrouwen in, vestigt er zich niet in en staat er niet voor open. Daarom, Monniken, zeg ik dat zij zich inhouden.</p>
<p>En hoe, Monniken, gaan sommige goden en mensen zich te buiten?</p>
<p>Zij zijn verontrust; schamen zich en ontwikkelen afkeer voor dit ‘worden’. Zij verheugen zich in [het idee] van ‘nietworden’ en formuleren het als volgt: ‘Bij de dood—bij het uiteenvallen van het lichaam—wordt het ‘zelf’ vernietigd en verder bestaat er niets meer. Dit is vredevol, dit is uitstekend. Dit is de werkelijkheid !” Daarom, Monniken, zeg ik dat zij zich te buiten gaan.</p>
<p>Hoe, Monniken, kijken diegenen met inzicht hier tegenaan? De bhikkhus met inzicht beschouwen datgene wat komen moet als datgene wat komen moet. Met dit standpunt, wenden zij zich af van het innemen van een standpunt. Zij kiezen voor ontnuchtering; voor het loslaten van datgene wat nog komen moet. Op deze manier, Monniken, kijken bhikkhus met inzicht hiertegen aan.”</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“Door hetgeen komen moet<br>
Te zien als wat komen moet,<br>
Gaat de bhikkhu voorbij<br>
Aan datgene wat komen moet.<br>
Zo bevrijdt hij zichzelf<br>
—volkomen in overeenstemming met de werkelijkheid—<br>
Door het verlangen naar ‘worden’ los te laten.</p>
<p>Wanneer een bhikkhu helder bewust<br>
Datgene begrijpt wat komen moet,<br>
Vrij van elk verlangen,<br>
Zal hij bij de uitdoving van wat komen moet<br>
Nooit meer een nieuw ‘worden’ ondergaan.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
