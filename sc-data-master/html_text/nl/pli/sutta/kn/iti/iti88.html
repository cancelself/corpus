<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti88' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met drie Onderwerpen</li>
</ul>
<h1>88. Innerlijke smetten</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, er zijn drie innerlijke mentale vergiften, innerlijke vijanden, innerlijke moordenaars, innerlijke tegenstanders.</p>
<p>Welke zijn deze drie?</p>
<p>Verlangen is een innerlijke bezoedeling, een innerlijke vijand, een innerlijke moordenaar, een innerlijke tegenstander.</p>
<p>Haat/afkeer is een innerlijke bezoedeling, een innerlijke vijand, een innerlijke moordenaar, een innerlijke tegenstander.</p>
<p>Onwetendheid is een innerlijke bezoedeling, een innerlijke vijand, een innerlijke moordenaar, een innerlijke tegenstander.</p>
<p>Dit zijn de drie innerlijke mentale vergiften, de innerlijke vijanden, de innerlijke moordenaars, de innerlijke tegenstanders.”</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“Verlangen is de oorzaak van veel ongeluk.<br>
Verlangen zweept de geest op.<br>
De mensen begrijpen niet dat verlangen<br>
Een gevaar is dat binnen onszelf ontstaat.<br>
Een persoon die verlangt weet niet wat goed voor hem is.<br>
Een persoon die verlangt, ziet de Dhamma niet.<br>
Wanneer verlangen een mens overweldigt<br>
Overheerst een blinde duisternis.</p>
<p>Wie verlangen heeft opgegeven<br>
Hunkert niet naar iets wat hebzucht uitlokt.<br>
Verlangen glijdt van hem af<br>
Zoals een waterdruppel van een Lotusblad.</p>
<p>Haat is de oorzaak van veel ongeluk.<br>
Haat zweept de geest op.<br>
De mensen begrijpen niet dat haat<br>
Een gevaar is dat binnen onszelf ontstaat.</p>
<p>Een persoon die haat weet niet wat goed voor hem is<br>
Een persoon die haat, ziet de Dhamma niet.<br>
Wanneer haat een mens overweldigt<br>
Overheerst een blinde duisternis.</p>
<p>Wie haat heeft opgegeven<br>
Koestert geen haat naar wat haat uitlokt.<br>
Haat valt van hem af<br>
Zoals de vrucht van een Palmyra-boom van zijn stam.</p>
<p>Onwetendheid is de oorzaak van veel ongeluk.<br>
Onwetendheid zweept de geest op.<br>
De mensen begrijpen niet dat onwetendheid<br>
Een gevaar is dat binnen onszelf ontstaat.</p>
<p>Een onwetend persoon weet niet wat goed voor hem is<br>
Een onwetend persoon ziet de Dhamma niet.<br>
Wanneer onwetendheid een mens overweldigt<br>
Overheerst een blinde duisternis.<br>
Wie onwetendheid heeft opgegeven<br>
Raakt niet ontdaan door confuse dingen.<br>
Hij maakt een eind aan alle onwetendheid<br>
Zoals de zon de duisternis verdrijft.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
