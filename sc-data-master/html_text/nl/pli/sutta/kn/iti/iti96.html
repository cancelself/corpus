<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti96' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met drie Onderwerpen</li>
</ul>
<h1>96. Juk van zintuiglijk verlangen</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, wie gebonden is door de boei van zintuiglijk verlangen en gebonden door de boei van ‘worden’, is een terugkeerder. Het is iemand die terugkeert naar deze staat.</p>
<p>Wie bevrijd is van de boei van zintuiglijk verlangen en bevrijd van de boei van ‘worden’, is een niet-terugkeerder. Het is iemand die niet terugkeert naar deze staat.</p>
<p>Wie bevrijd is van de boei van zintuiglijk verlangen en bevrijd van de boei van het ‘worden’, is een arahant—iemand in wie alle mentale vergiften vernietigd zijn.”</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“Geketend door twee boeien<br>
—de boei van zintuiglijk verlangen<br>
En de boei van ‘worden’—<br>
Zetten de levende wezens hun reis in samsara voort.<br>
Zij blijven rondgaan [in de eeuwige cyclus]<br>
Van geboorte en dood.</p>
<p>Zij die de boei van de zintuiglijke verlangens<br>
Hebben opgegeven,<br>
Maar de boei van het ‘worden’<br>
Nog niet hebben vernietigd,<br>
Worden ‘niet-terugkeerders” genoemd.<br>
Maar zij die alle twijfels hebben weggesneden,<br>
Die hoogmoed en het ‘worden’ hebben vernietigd,<br>
Die de mentale vergiften volledig hebben uitgeroeid,<br>
Zijn (alhoewel ze nog in deze wereld staan)<br>
‘Voorbij’ gegaan—<br>
Zij zijn naar de Andere Oever gegaan.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
