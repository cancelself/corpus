<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti84' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met drie Onderwerpen</li>
</ul>
<h1>84. Het welzijn van velen</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, er bestaan drie soorten personen die, wanneer ze verschijnen in de wereld, dit doen voor het welzijn van velen, voor het geluk van velen, uit mededogen met de wereld, voor het heil, voor het welzijn, voor het geluk van devas en mensen.</p>
<p>Welke zijn die drie soorten personen?</p>
<p>Neem, Monniken, dat een Tathagata in de wereld verschijnt, een Arahant, een Volkomen Ontwaakte, die beschikt over volmaakt inzicht en gedrag, een subliem iemand, die de we-reld kent; een onovertroffen leider voor personen die zich moeten trainen in zelfbeheersing, een leraar voor devas en mensen, een Ontwaakte, een Verhevene.</p>
<p>Hij verkondigt de Dhamma—die goed is in het begin, goed in het midden en goed op het einde—met de juiste bewoordingen en betekenis. Verder verkondigt hij het volledige heilige leven in zijn volkomen zuiverheid.</p>
<p>Dit, Monniken, is de eerste persoon die, wanneer hij in de wereld verschijnt, dit doet voor het welzijn van velen, voor het geluk van velen, uit mededogen met de wereld, voor het heil, voor het welzijn, voor het geluk van devas en mensen.</p>
<p>De volgende, Monniken, is een volgeling van bovenvermelde Tathagata, een arahant, van wie de mentale vergiften vernietigd zijn, het heilige leven volbracht, iemand die gedaan heeft wat gedaan moet worden, die de last heeft afgelegd, het doel bereikt, de ketens van ‘worden’ vernietigd heeft, en die volkomen bevrijd is door perfect inzicht. Deze man onderwijst de Dhamma—die goed is in het begin, goed in het midden en goed op het einde—met de juiste bewoordingen en betekenis. Verder verkondigt hij het volledige heilige leven in zijn volkomen zuiverheid.</p>
<p>Dit, Monniken, is de tweede persoon die, wanneer hij in de wereld verschijnt , dit doet voor het welzijn van velen, voor het geluk van velen, uit mededogen met de wereld, voor het heil, voor het welzijn, voor het geluk van devas en mensen.</p>
<p>Vervolgens, Monniken, is er een volgeling van bovenvermelde leraar, een leerling die het pad volgt, die reeds veel geleerd heeft [over de Dhamma en de Discipline] en die van deugdzaam gedrag is.</p>
<p>Deze man onderwijst de Dhamma—die goed is in het begin, goed in het midden en goed op het einde—met de juiste bewoordingen en betekenis. Verder verkondigt hij het volledige heilige leven in zijn volkomen zuiverheid.</p>
<p>Dit, Monniken, is de derde persoon die, wanneer hij in de wereld verschijnt , dit doet voor het welzijn van velen, voor het geluk van velen, uit mededogen met de wereld, voor het heil, voor het welzijn, voor het geluk van devas en mensen.</p>
<p>Dit zijn, Monniken, de drie soorten personen die, wanneer ze verschijnen in de wereld, dit doen voor het welzijn van velen, voor het geluk van velen, uit mededogen met de wereld, voor het heil, voor het welzijn, voor het geluk van devas en mensen.”</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“De Tathagata, de Grote Wijze<br>
Is de eerste in de wereld;<br>
De tweede is de arahant, zijn volgeling,<br>
Die volkomen bevrijd is:<br>
De derde is de volgeling van de arahant,<br>
Die het pad beoefent—<br>
Die veel geleerd heeft en deugdzaam is.</p>
<p>Deze drie zijn de besten onder de devas en de mensen:<br>
Het zijn personen die licht brengen,<br>
Die de Dhamma verkondigen<br>
Die de deur openen van het Doodloze<br>
Die veel mensen bevrijden van hun slavernij.</p>
<p>Zij die ijverig het Pad volgen,<br>
Uitstekend onderwezen door de<br>
Onovertroffen leider van de karavaan;<br>
Maken een einde aan het lijden<br>
In dit leven.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
