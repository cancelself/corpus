<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti109' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met vier Onderwerpen</li>
</ul>
<h1>109. De stroom van de rivier</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, veronderstel dat een man meegevoerd wordt door de stroom van een rivier, wat hem aangenaam en vreugdevol stemt. Een andere persoon die dit schouwspel, vanop de rivieroever, goed in de gaten houdt, roept hem toe:</p>
<p>‘He, man ! Alhoewel het aangenaam en vreugdevol lijkt dat je door de stroom wordt meegevoerd, wil ik je toch verwittigen dat de stroom zich iets verder in een meer werpt, met heel wat turbulente golven en wervelende draaikolken, vol krokodillen en demonen. Wanneer je in dat meer terechtkomt zal je gedood worden of minstens een dodelijke pijn ondergaan.”</p>
<p>Het is duidelijk, Monniken, dat de zwemmer, na het horen van deze woorden, zich met handen en voeten—tegen de stroom—in veiligheid wil brengen.</p>
<p>Ik heb gebruik gemaakt van deze vergelijking om volgende betekenis duidelijk te maken.</p>
<p>De betekenis is de volgende: ‘de stroom van de rivier’ is een synoniem voor begeerte. ‘Wat aangenaam en vreugdevol stemt’ is een synoniem voor de zes innerlijke zintuigsferen. ‘Het meer’ staat voor de vijf lagere ketens. ‘Turbulente golven’ zijn een synoniem voor boosheid en frustratie. ‘Wervelende draaikolken’ staan voor de vijf soorten zintuiglijk plezier. ‘Krokodillen en monsters’ verwijst naar vrouwen. ‘Tegen de stroom in’ betekent verzaking—het loslaten van zintuiglijk plezier’. ‘Met handen en voeten’ wijst naar het inzetten van energie. En ‘de persoon die, vanop de rivieroever, het schouwspel goed in de gaten houdt’ is een synoniem voor de Tathagata, de Arahant, de Volkomen Ontwaakte.”</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“Wie in de toekomst Nibbana wil bereiken moet<br>
—Hoe moeilijk het ook is—<br>
Zintuiglijk verlangen opgeven.<br>
Door alles te begrijpen met juist inzicht,<br>
Met een geest die bevrijd is van mentale vergiften,<br>
Zal, stap na stap, tot bevrijding komen.</p>
<p>Wie dit inzicht bemeesterd heeft,<br>
Wie het heilige leven geleefd heeft,<br>
Noemt men:<br>
‘Iemand die tot het einde van de wereld gegaan is,<br>
Iemand die de Andere Oever bereikt heeft”.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
