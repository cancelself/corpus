<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti44' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met twee Onderwerpen</li>
</ul>
<h1>44. Nibbana</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, er bestaan twee sferen van nibbana.</p>
<p>Welke zijn deze twee nibbana-sferen?</p>
<p>Er bestaat een nibbana-sfeer mét een residu [aan ‘worden’] en er bestaat een nibbana-sfeer zónder residu.</p>
<p>Wat, Monniken is de nibbana-sfeer mét een residu?</p>
<p>Hierbij moeten jullie je een arahant voorstellen, wiens mentale vergiften vernietigd zijn, die het heilige leven voltooid heeft, die gedaan heeft wat gedaan moet worden, die zijn last heeft neergelegd, die het doel bereikt heeft, die de ketens van het bestaan vernietigd heeft en die zichzelf volledig bevrijd heeft door volkomen inzicht.</p>
<p>Zijn vijf zintuigpoorten blijven echter onaangetast, zodat hij hij nog steeds ervaart wat aangenaam is en wat onaangenaam is. Zo ondergaat hij geluk en leed.</p>
<p>Dit, Monniken, is de uitdoving van verlangen, afkeer en onwetendheid wat men de nibbana-sfeer mét een residu noemt.</p>
<p>Wat, Monniken is de nibbana-sfeer zónder residu?</p>
<p>Hierbij moeten jullie je een arahant voorstellen, wiens mentale vergiften vernietigd zijn, die het heilige leven voltooid heeft, die gedaan heeft wat gedaan moet worden, die zijn last heeft neergelegd, die het doel bereikt heeft, die de ketens van het bestaan vernietigd heeft en die zichzelf volledig bevrijd heeft door volkomen inzicht.</p>
<p>Bij hem worden alle ervaringen, waar hij niet meer naar verlangt of afkeer van heeft, op het einde van dit leven [bij het uiteenvallen van de khandhas] uitgedoofd.</p>
<p>Dit, Monniken, is de uitdoving van verlangen, afkeer en onwetendheid wat men de nibbana-sfeer zónder residu noemt.</p>
<p>Dit monniken zijn de twee sferen van nibbana.”</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“Deze twee nibbana-sferen werden<br>
Door de Grote Ziener<br>
—Die zelf over deze hoedanigheden beschikt—<br>
Als volgt verkondigd:</p>
<p>De ene nibbana-sfeer mét een residu aan ‘worden’<br>
Heeft betrekking op<br>
[Het restant dat overblijft] in dit leven,<br>
Waarin alles wat tot ‘worden’ leidt, vernietigd is.</p>
<p>De andere nibbana-sfeer zónder residu<br>
Bezit geen residu meer naar de toekomst toe<br>
—Alle mogelijkheden van ‘worden’<br>
Zijn volkomen beëindigd.</p>
<p>[De arahant] die deze sfeer bereikt heeft<br>
—en zijn geest bevrijd heeft door de vernietiging van het ‘worden’—<br>
Bereikt de essentie van de Dhamma.<br>
Zich verheugend in de vernietiging van alle verlangen<br>
Heeft hij<br>
—door deze hoedanigheid—<br>
Alle ‘worden’ achter zich gelaten.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
