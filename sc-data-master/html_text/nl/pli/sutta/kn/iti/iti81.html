<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti81' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met drie Onderwerpen</li>
</ul>
<h1>81. Eerbetuigingen</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, ik heb wezens gezien die—bedolven onder eerbetuigingen en de geest geobsedeerd voor het verkrijgen van eerbetoon—bij het uiteenvallen van het lichaam, na de dood wedergeboren werden in een staat van ellende; in een slecht bestaansrijk; in een staat van verval; in het Hellenrijk.</p>
<p>Monniken, ik heb wezens gezien die—bedolven onder minachting en de geest geobsedeerd door het niet verkrijgen van eerbetoon—bij het uiteenvallen van het lichaam, na de dood wedergeboren werden in een staat van ellende; in een slecht bestaansrijk; in een staat van verval; in het Hellenrijk.</p>
<p>Monniken, ik heb wezens gezien die—enerzijds bedolven onder eerbetuigingen en anderzijds [later] door het niet verkrijgen van eerbetoon—bij het uiteenvallen van het lichaam, na de dood wedergeboren werden in een staat van ellende; in een slecht bestaansrijk; in een staat van verval; in het Hellenrijk.</p>
<p>Ik vertel jullie dit, Monniken, zonder dat ik dit gehoord of geleerd heb van een andere samana of brahmaan.</p>
<p>Het is énkel doordat ik dit uit mezelf weet; dit gezien heb en geobserveerd heb, dat ik tegen jullie het volgende kan zeggen:</p>
<p>‘Monniken, ik heb met mijn goddelijk oog, wezens gezien die—bedolven onder eerbetuigingen en de geest geobsedeerd voor het verkrijgen van eerbetoon—bij het uiteenvallen van het lichaam, na de dood wedergeboren werden in een staat van ellende; in een slecht bestaansrijk; in een staat van verval; in het Hellenrijk.</p>
<p>Monniken, ik heb met mijn goddelijk oog, wezens gezien die—bedolven onder minachting en de geest geobsedeerd door het niet verkrijgen van eerbetoon—bij het uiteenvallen van het lichaam, na de dood wedergeboren werden in een staat van ellende; in een slecht bestaansrijk; in een staat van verval; in het Hellenrijk.</p>
<p>Monniken, ik heb met mijn goddelijk oog, wezens gezien die—enerzijds bedolven onder eerbetuigingen en anderzijds [later] door het niet verkrijgen van eerbetoon—bij het uiteenvallen van het lichaam, na de dood wedergeboren werden in een staat van ellende; in een slecht bestaansrijk; in een staat van verval; in het Hellenrijk.””</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“De monnik die ijverig leeft,<br>
Met onverstoorde concentratie,<br>
Zowel wanneer men hem eer bewijst<br>
Als wanneer hij geen eerbetoon ontvangt—</p>
<p>—Voortdurend mediterend,<br>
Begiftigd met een subtiele visie<br>
En helder inzicht<br>
Zich verheugend in de vernietiging van hechting—<br>
Zulke monnik noemt men<br>
‘Een edel persoon’.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
