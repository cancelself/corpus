<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='iti76' lang='nl'>
<header>
<ul>
<li class='division'>Itivuttaka</li>
<li class='subdivision'>Suttas met drie Onderwerpen</li>
</ul>
<h1>76. Streven naar geluk</h1>
</header>
<p>Zo is het gezegd door de <i lang='pli'>Bhagavat</i>, door de Arahant. Zo heb ik het gehoord:</p>
<p>“Monniken, een wijs persoon die streeft naar deze drie soorten geluk moet zijn deugdzaamheid bewaken.</p>
<p>Welke zijn deze drie soorten geluk?</p>
<p>Wanneer een wijs persoon streeft naar het volgende: ‘Moge lof mijn deel zijn’, dan moet hij zijn deugdzaamheid bewaken.</p>
<p>Wanneer een wijs persoon streeft naar het volgende: ‘Moge ik rijk worden’, dan moet hij zijn deugdzaamheid bewaken.</p>
<p>Wanneer een wijs persoon streeft naar het volgende: ‘Moge ik, bij het uiteenvallen van mijn lichaam, bij mijn dood, wedergeboren worden in een hemels bestaansrijk’, dan moet hij zijn deugdzaamheid bewaken.</p>
<p>Dit zijn de drie soorten geluk waarvoor een wijs persoon , die ernaar streeft, zijn deugdzaamheid moet bewaken.”</p>
<p>Dit is de betekenis van wat de <i lang='pli'>Bhagavat</i> gezegd heeft. In verband hiermee zei Hij het volgende:</p>
<blockquote class='gatha'>
<p>“Wie streeft naar deze drie soorten van geluk<br>
Moet zijn deugdzaamheid bewaren:<br>
Lofbetuigingen,<br>
Het verwerven van rijkdom,<br>
Een gelukzalig bestaan in het Hemelrijk na de dood.<br>
Wanneer iemand die deugdzaam is<br>
Zich associeert met een boosdoener,<br>
Wordt hij verdacht van kwade dingen.<br>
Zo groeit een kwade reputatie.</p>
<p>Met wie hij bevriend raakt,<br>
Met wie hij zich associeert,<br>
Zo zal hij zelf worden.<br>
Men wordt zoals zijn metgezel.</p>
<p>Zoals een giftige pijl<br>
De pijlkoker vergiftigd,<br>
Zo ook wordt een volgeling door een leider besmet,<br>
Of een aangeraakte door wie hem aanraakt.<br>
Een wijs persoon die besmetting vreest,<br>
Moet zich ver houden van slechte vrienden.</p>
<p>Zoals een man die bedorven vis verpakt<br>
In bladeren van kusa-gras,<br>
Eveneens het kusa-gras doet stinken,<br>
Zo ook vergaat het hem<br>
Die met dwazen omgaat.</p>
<p>Maar wie tagara-poeder wikkelt<br>
In het brede blad van een boom,<br>
Laat het blad heerlijk geuren.<br>
Zo ook vergaat het hem<br>
Die met Wijzen omgaat.</p>
<p>Laat de Wijze daarom deze vergelijking<br>
[Van de vis in het kusa-gras en<br>
Van het blad met het tagara-poeder]<br>
Op identieke wijze begrijpen:<br>
Volg geen ondeugdzame.<br>
Een wijs persoon moet enkel deugdzamen volgen.<br>
Een ondeugdzame voert naar de hel.<br>
Een deugdzame voert naar de hemel.”</p>
</blockquote>
<p>Ook dit is de betekenis van wat de Verhevene gezegd heeft.</p>
<p class='endsutta'>Zo heb ik het gehoord.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>ITIVUTTAKA—ZO IS HET GEZEGD</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd.</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
