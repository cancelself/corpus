<!DOCTYPE html>
<html>
<head>
<title></title>
<meta charset='UTF-8'>
<meta name='author' content='Ajahn Hiriko'>
</head>
<body>
<article id='an8.6' lang='sl'>
<header>
<ul>
<li class='division' lang='pli' translate='no'>Anguttara Nikāya</li>
</ul>
<h1>8:6 Lokavipatti Sutta—Spremenljivosti življenja</h1>
</header>
<p>“Teh osem posvetnih stanj, menihi, suče svet in svet se suče okoli teh posvetnih stanj. Katerih osem? Dobiček in izguba, slava in sramota, hvala in graja, sreča in nesreča.</p>
<p>“S temi osmimi posvetnimi stanji, menihi, se borita nepoučeni posvetnež in prav tako poučeni plemeniti učenec. Kakšna je različnost, razlika, med poučenim plemenitim učencem in nepoučenim posvetnežem?”</p>
<p>“Častivredni gospod, naše vedenje o teh stvareh ima svoje korenine v Blaženemu; Blaženi je kot vodnik in zatočišče. Bilo bi dobro, častivredni gospod, če bi Blaženi prečistil pomen te trditve. Ko jo bodo slišali od njega, jo bodo menihi upoštevali.”</p>
<p>“Poslušajte potem, menihi, in bodite pozorni. Jaz bom govoril.”</p>
<p>“Da, častivredni gospod,” so odgovorili menihi. Blaženi je potem spregovoril:</p>
<p>“Ko nepoučeni posvetnež, menihi, pride do dobička, ne razmišlja o njem kot: ‘Ta dobiček, ki sem ga dobil je nestalen, povezan s trpljenjem, podvržen spremembi.’ On ga ne pozna takega, kot je v resnici. In ko pride do izgube, slave in sramote, hvale in graje, ne razmišlja o tem kot: ‘Vse to je nestalno, povezano s trpljenjem in podvrženo spremembi.’ On tega ne pozna, kot je to v resnici. Takšno osebo dobiček in izguba, slava in sramota, hvala in graja, sreča in nesreča prevzamejo. Ko pride dobiček, je vznesen in ko se sreča z izgubo je potrt. Ko pride slava je vznesen in ko sreča sramoto je potrt. Ko pride hvala je vznesen in ko se sreča z grajo je potrt. Ko izkuša srečo je vznesen in ko izkuša nesrečo je potrt. Ko je tako vpleten v to, kar ima rad in to, kar nima rad, ne bo osvobojen od rojstva, staranja in smrti, od žalovanja, objokovanja, bolečine, potrtosti in obupa; pravim, da ne bo prost od trpljenja.</p>
<p>“Toda, menihi, ko poučeni plemeniti učenec pride do dobička, razmišlja o njem tako: ‘Ta dobiček, ki sem ga dobil je nestalen, povezan je s trpljenjem, podvržen spremembi.’ In tako bo razmišljal, ko se sreča z izgubo in tako naprej. On razume vse te stvari tako, kot v resnici so in one mu ne prevzamejo uma. Tako ne bo vznesen z dobičkom in potrt z izgubo; vznesen s slavo in potrt s sramoto; vznesen s hvalo in potrt z grajo; vznesen s srečo in potrt z nesrečo. Ko tako opusti to, kar ima rad in kar nima rad, bo osvobojen od rojstva, staranja in smrti, od žalovanja, objokovanja, bolečine, potrtosti in obupa; pravim, da bo prost trpljenja.</p>
<p>“To, menihi, je razlika, neenakost, med poučenim plemenitim učencem in nepoučenim posvetnežem.”</p>
<footer>
<p>Translated by <span class='author'>Ajahn Hiriko</span></p>
<p>Used with kind permission from the author.</p>
<p>Taken from: <a href='http://www.slo-theravada.org/'>http://www.slo-theravada.org/</a>.</p>
<p>Prepared for SuttaCentral by <span class='editor'>Alfred Conlan.</span></p>
</footer>
</article>
</body>
</html>
