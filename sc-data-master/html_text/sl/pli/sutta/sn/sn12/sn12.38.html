<!DOCTYPE html>
<html>
<head>
<title></title>
<meta charset='UTF-8'>
<meta name='author' content='Ajahn Hiriko'>
</head>
<body>
<article id='sn12.38' lang='sl'>
<header>
<ul>
<li class='division' lang='pli' translate='no'>Samyutta Nikāya</li>
</ul>
<h1>12:38 Cetanā Sutta—Hotenje (1)</h1>
</header>
<p>Pri Savatthīju. “Menihi, kar posameznik namerava in kar načrtuje in k čemerkoli je nagnjen, to postane temelj za vzdrževanje zavedanja. Ko obstaja temelj, je tu tudi podpora za osnovanje zavedanja. Ko je zavedanje osnovano in pride do njegove rasti, se ustvari bodoča prerojena eksistenca. Ko se ustvarja bodoča prerojena eksistenca, bo nastalo bodoče rojstvo, staranje in smrt, žalost, objokovanje, bolečina, potrtost in obup. Takšen je izvor vse te množice trpljenja.</p>
<p>“Če, menihi, posameznik ne namerava in ne načrtuje, vendar pa je še vedno nagnjen k nečemu, to postane temelj za vzdrževanje zavedanja. Ko obstaja temelj, je tu podpora za osnovanje zavedanja…. Takšen je izvor vse te množice trpljenja.</p>
<p>“Vendar, menihi, ko posameznik ne namerava in ne načrtuje in nima nagnjenja k ničemer, ne obstaja temelj za vzdrževanje zavedanja. Ko ni temelja, ni podpore za osnovanje zavedanja. Ko zavedanje ni osnovano in ne pride do njegove rasti, ni ustvarjanja bodoče prerojene eksistence. Ko ni ustvarjene bodoče prerojene eksistence, ugasne bodoče rojstvo, staranje in smrt, žalost, objokovanje, bolečina, potrtost in obup. Takšno je prenehanje vse te množice trpljenja.”</p>
<footer>
<p>Translated by <span class='author'>Ajahn Hiriko</span></p>
<p>Used with kind permission from the author.</p>
<p>Taken from: <a href='http://www.slo-theravada.org/'>http://www.slo-theravada.org/</a>.</p>
<p>Prepared for SuttaCentral by <span class='editor'>Alfred Conlan.</span></p>
</footer>
</article>
</body>
</html>
