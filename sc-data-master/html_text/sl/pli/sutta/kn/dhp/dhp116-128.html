<!DOCTYPE html>
<html>
<head>
<title></title>
<meta charset='UTF-8'>
<meta name='author' content='Ajahn Hiriko'>
</head>
<body>
<article id='dhp116-128' lang='sl'>
<header>
<ul>
<li class='division'>Dhammapada</li>
</ul>
<h1>Pāpa Vagga—Zlo</h1>
</header>
<blockquote class='gatha'>
<p><a class='ref ah' id='#ah116' data-uid='dhp116'>Hiri-bh 116</a>Ne obotavljaj se pri dobrih delih,<br>
odvračaj misli od vsega zla–<br>
kdor je pri tem počasen,<br>
v mislih že počenja zlo.</p>
<p><a class='ref ah' id='#ah117' data-uid='dhp117'>Hiri-bh 117</a>Če človek naredi napako,<br>
naj je ne ponavlja kar naprej,<br>
v tem početju naj ne uživa–<br>
ponavljanje napak le veča zlo.</p>
<p><a class='ref ah' id='#ah118' data-uid='dhp118'>Hiri-bh 118</a>Če pa stori človek dobro delo,<br>
naj ga ponavlja kar naprej,<br>
v tem početju naj uživa–<br>
veliko dobrega prinaša srečo.</p>
<p><a class='ref ah' id='#ah119' data-uid='dhp119'>Hiri-bh 119</a>Hudodelec srečno živi,<br>
dokler njegovo zlo ne dozori,<br>
ko pa zlo že obrodi,<br>
takrat spozna sadove zla.</p>
<p><a class='ref ah' id='#ah120' data-uid='dhp120'>Hiri-bh 120</a>Dober človek težko živi,<br>
dokler njegovo dobro ne dozori,<br>
ko pa dobro že obrodi,<br>
takrat spozna sadove dobrega.</p>
<p><a class='ref ah' id='#ah121' data-uid='dhp121'>Hiri-bh 121</a>Ne podcenjuj zla, ne misli,<br>
da se mu lahko izogneš–<br>
saj kot se po kapljicah<br>
napolni vrč do roba,<br>
tako se bedak napolni z zlom,<br>
ki se počasi nabira v njem.</p>
<p><a class='ref ah' id='#ah122' data-uid='dhp122'>Hiri-bh 122</a>Ne podcenjuj dobrega, ne misli,<br>
da dobrega ne boš spoznal–<br>
saj kot se po kapljicah<br>
napolni vrč do roba,<br>
tako se modrec napolni z dobrim,<br>
ki se počasi nabira v njem.</p>
<p><a class='ref ah' id='#ah123' data-uid='dhp123'>Hiri-bh 123</a>Izogibaj se zla kot bogat trgovec,<br>
ki se boji nevarne poti,<br>
kot človek, ki hoče živeti<br>
in se vedno strupa boji.</p>
<p><a class='ref ah' id='#ah124' data-uid='dhp124'>Hiri-bh 124</a>Če na roki nimaš rane,<br>
lahko z njo nosiš celo strup,<br>
saj strup zdravi roki ne škoduje–<br>
kdor je brez zla, zanj ni nevarnosti.</p>
<p><a class='ref ah' id='#ah125' data-uid='dhp125'>Hiri-bh 125</a>Bedak, ki užali mirnega človeka<br>
čistih misli in čistega srca,<br>
bo kmalu sam izkusil enako zlo–<br>
vrne se mu kot pesek, vržen v nebo.</p>
<p><a class='ref ah' id='#ah126' data-uid='dhp126'>Hiri-bh 126</a>Nekateri se na zemlji spet rodijo,<br>
hudodelci gredo navzdol po poti zla,<br>
dobri okusijo sadove sreče–<br>
ugasnejo pa le popolni.</p>
<p><a class='ref ah' id='#ah127' data-uid='dhp127'>Hiri-bh 127</a>Niti na nebu niti sredi morja<br>
niti v samotni gorski votlini–<br>
nikjer na svetu ni takega kraja,<br>
kjer bi se človek rešil zla.</p>
<p><a class='ref ah' id='#ah128' data-uid='dhp128'>Hiri-bh 128</a>Niti na nebu niti sredi morja<br>
niti v samotni gorski votlini–<br>
nikjer na svetu ni takega kraja,<br>
kjer človeka ne bi našla smrt.</p>
</blockquote>
<footer>
<p>Translated by <span class='author'>Ajahn Hiriko</span></p>
<p>Used with kind permission from the author.</p>
<p>Taken from: <a href='http://www.slo-theravada.org/'>http://www.slo-theravada.org/</a>.</p>
<p>Prepared for SuttaCentral by <span class='editor'>Alfred Conlan.</span></p>
</footer>
</article>
</body>
</html>
