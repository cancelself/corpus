<!DOCTYPE html>
<html>
<head>
<title></title>
<meta charset='UTF-8'>
<meta name='author' content='Ajahn Hiriko'>
</head>
<body>
<article id='ud6.4' lang='sl'>
<header>
<ul>
<li class='division'>Udana</li>
</ul>
<h1>6:4 Paṭhamanānātitthiya Sutta—Slepi in slon</h1>
</header>
<p>Ob neki priložnosti je Blagoslovljeni živel pri Sāvatthīju, v Jetanevem gozdičku v Anāthapiṇḍikajevem parku. Ob tem času je veliko asketov in brahminov, popotnikov drugih sekt živelo okoli Sāvatthīja. Bili so različnih pogledov, prepričanj in mnenj in so razširjali različne nazore. Bili so prepirljivi, so debatirali in žalili eden drugega z besednimi puščicami, rekoč: “ Dhamma je kot to, Dhamma ni kot tisto! Dhamma ni kot to, Dhamma je kot tisto!”</p>
<p>Potem je več menihov vstopilo v Sāvatthī po miloščinsko hrano. Ko so se vrnili, po svojem kosilu, so se približali Blaženemu, se mu poklonili, sedli na stran in mu povedali, kar so videli. [Blaženi je rekel:]</p>
<p>“Menihi, popotniki drugih sekt so slepi. Ne vedo, kaj je koristno in škodljivo. Ne vedo, kaj je Dhamma in kaj ni Dhamma, in zato so prepirljivi in debatirajo.</p>
<p>“Nekoč, menihi, je živel kralj v Sāvatthīju, ki je nagovoril moža in ga prosil, naj zbere vse ljudi v mestu, ki so bili slepi od rojstva. Ko jih je mož tako zbral, ga je kralj prosil, da slepim pokaže slona. Nekaterim slepim je predstavil glavo, nekim uho, drugim okel, trup, hrbet, telo, nogo, zadnjico, rep, ali šop dlak na koncu repa. In vsakemu je rekel: ‘To je slon.’</p>
<p>“Ko je poročal kralju, kaj je naredil, je kralj odšel do slepih in jih vprašal: ‘Povejte mi, slepi, kako izgleda slon?’</p>
<p>“Ti, katerim je bila pokazana slonova glava, so odgovorili: ‘Slon, vaše veličanstvo, je prav tak, kot posoda za vodo.’ Ti, katerim je bilo pokazano uho, so odgovorili: ‘Slon je prav tak kot košara za vejanje žita.’ Ti, katerim je bil pokazan okel, so odgovorili: ‘Slon je prav tak kot lemež na plugu.’ Ti, katerim so pokazali rilec, so odgovorili: ‘Slon je prav tak kot drog na plugu.’ Ti, katerim je bilo pokazan trup, so odgovorili: ‘Slon je prav tak kot skladišče.’ In vsak od ostalih je podobno opisal slona z ozirom na del, ki mu je bil pokazan.</p>
<p>“Potem, rekoč: ‘Slon je takšen, slon ni takšen! Slon ni takšen, slon je takšen!’ so se stepli med seboj s svojimi pestmi. In kralj je bil navdušen. Prav tako, menihi, so popotniki drugih sekt slepi in tako postanejo prepirljivi, diskutirajoči in žalijo eden drugega z besednimi puščicami.”</p>
<footer>
<p>Translated by <span class='author'>Ajahn Hiriko</span></p>
<p>Used with kind permission from the author.</p>
<p>Taken from: <a href='http://www.slo-theravada.org/'>http://www.slo-theravada.org/</a>.</p>
<p>Prepared for SuttaCentral by <span class='editor'>Alfred Conlan.</span></p>
</footer>
</article>
</body>
</html>
