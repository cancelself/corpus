<!DOCTYPE html>
<html>
<head>
<title></title>
<meta charset='UTF-8'>
<meta name='author' content='Ajahn Hiriko'>
</head>
<body>
<article id='snp2.4' lang='sl'>
<header>
<ul>
<li class='division'>Sutta Nipata</li>
</ul>
<h1>2:4 Mahamangala Sutta—Največji blagoslov</h1>
</header>
<p>Tako sem slišal:</p>
<p>V času, ko je Buddha bival v samostanu Anathapindika, blizu Savatthija, pride pozno ponoči do Buddhe deva, katere sijaj in lepota je razsvetlila Jeta gaj. Deva se mu je globoko priklonila in spregovorila v sledečih verzih:</p>
<blockquote class='gatha'>
<p>“Mnogo božanstev in ljudi<br>
je razglabljalo o tem, kaj so blagoslovi,<br>
ki jim bodo prinesli varnost:<br>
prosim, povej jim, kaj je največji blagoslov.”</p>
<p>Buddha je odgovoril:<br>
“Ne iskanje družbe pri bedakih,<br>
ampak družba modrijanov<br>
in spoštovanje tistih, ki odlični so–<br>
To je največji blagoslov.</p>
<p>Živeti v primernem okolju,<br>
imeti zasluge iz preteklosti,<br>
in pravilno naravnati sebe -<br>
To je največji blagoslov.</p>
<p>Veliko učenja in spretnosti,<br>
razvita samodisciplina<br>
in pravilen govor–<br>
To je največji blagoslov.</p>
<p>Skrbeti za svojo mater in očeta,<br>
za otroke, moža ali ženo<br>
in se zaposliti z mirnim delom–<br>
To je največji blagoslov</p>
<p>Širokosrčnost, življenje v skladu z Dhammo,<br>
pomagati sorodnikom<br>
in živeti krepostno–<br>
To je največji blagoslov.</p>
<p>Izogibanje vsega, kar je napačno,<br>
odrekanje snovem, ki omamljajo<br>
in marljivost v Dhammi–<br>
To je največji blagoslov.</p>
<p>Spoštljivost, skromnost,<br>
zadovoljenost in hvaležnost,<br>
poslušanje Dhamme ob pravem času–<br>
To je največji blagoslov.</p>
<p>Potrpežljivost in pripravljenost sprejeti grajo,<br>
obiskovanje menihov<br>
in razpravljanje o Dhammi ob pravem času–<br>
To je največji blagoslov.</p>
<p>Samoobvladovanje in sveto življenje,<br>
uvid v Plemenite resnice,<br>
realizacija Nibbane–<br>
To je največji blagoslov.</p>
<p>Čeprav se ga dotaknejo posvetne okoliščine,<br>
njegov um nikoli ne vzvalovi,<br>
je brez skrbi, prost strasti in miren–<br>
To je največji blagoslov.</p>
<p>Ker delujejo na tak način,<br>
so povsod nepremagani<br>
in kamorkoli gredo, so varni–<br>
To je njihov največji blagoslov.”</p>
</blockquote>
<footer>
<p>Translated by <span class='author'>Ajahn Hiriko</span></p>
<p>Used with kind permission from the author.</p>
<p>Taken from: <a href='http://www.slo-theravada.org/'>http://www.slo-theravada.org/</a>.</p>
<p>Prepared for SuttaCentral by <span class='editor'>Alfred Conlan.</span></p>
</footer>
</article>
</body>
</html>
