<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu17' lang='san'>
<header>
<ul>
<li class='division'>Mahāvastu</li>
</ul>
<h1>17. The Tenth Bhūmi</h1>
</header>
<p><a class='ref sc' id='sc1' href='#sc1'>SC 1</a><a class='ref sen' id='sen1.142' href='#sen1.142'>Sen 1.142</a> evam ukte āyuṣmān mahākāśyapa āyuṣmantaṁ mahākātyāyanam uvāca || ye punar bhojinaputra bodhisatvāḥ paripiṇḍatakuśalamūlāḥ kṛtakarmāṇaḥ navamāṁ bhūmiṁ samatikramya daśamāṁ bhūmiṁ paripūrayitvā tuṣitabhavanam upagamya manujabhavam abhikāṁkṣamāṇāḥ mātuḥ kukṣim avataranti apunāvartam evam ādīni kṛtvā saṁkīrtaya paramapudgalānām āścaryādbhutadharmā asādhāraṇā pratyekabuddhādibhiḥ vaśibhūtagaṇādibhiś ca śaikṣapṛthagjanādibhiś ceti || evam ukte mahākātyāyana āyuṣmantaṁ mahākāśyapam uvāca || garbhāvakrāntisaṁpannāś ca samyaksaṁbuddhā bhavanti | garbhasthitisaṁpannāś ca jātisaṁpannāś ca | janetrīsaṁpannāś ca bhavanti samyaksaṁbuddhā | abhiniṣkramaṇasaṁpannāś ca bhavanti samyaksaṁbuddhāḥ | vīryasaṁpannāś ca bhavanti samyaksaṁbuddhāḥ | jñānādhigamanasaṁpannāś ca bhavanti samyaksaṁbuddhāḥ ||</p>
<p><a class='ref sc' id='sc2' href='#sc2'>SC 2</a>kathaṁ bho dhutadharmadhara garbhāvakrāntisaṁpannāḥ samyaksaṁbuddhā bhavanti ||</p>
<blockquote class='gatha'>
<p><a class='ref sc' id='sc3' href='#sc3'>SC 3</a>tuṣitabhavanā śirighano purimakuśalamūlasaṁcayo vīraḥ |<br>
avalokayati atiśayen’ olokitāni cyavanakāle ||</p>
<p><a class='ref sc' id='sc4' href='#sc4'>SC 4</a>cintayati evaṁ hitakaro cintām arthāvahāṁ naramarūṇāṁ |<br>
amaravarasaṁparivṛto devagaṇagurur mahāpuruṣo ||</p>
<p><a class='ref sc' id='sc5' href='#sc5'>SC 5</a>cyavituṁ samayo khu dāni me saṁprati satvā mahāndhakāragatā |<br>
hatanayanā kaluṣanayanā māṁ prāpya tasmād vīmucyante ||</p>
<p><a class='ref sc' id='sc6' href='#sc6'>SC 6</a><a class='ref sen' id='sen1.143' href='#sen1.143'>Sen 1.143</a> kā dāni śīlasaṁvare evaṁ nārī ratā upaśame ca |<br>
agrakulīnā suvacā tyāgarucimārdavavatī ca ||</p>
<p><a class='ref sc' id='sc7' href='#sc7'>SC 7</a>tejasvinī ca <span class='gap'>+ + +</span> kā nu khalu hatatamarāgadoṣā ca |<br>
rūpaguṇapāramigatā ahīnavṛttā vipulapuṇyā ||</p>
<p><a class='ref sc' id='sc8' href='#sc8'>SC 8</a>kā māṁ samarthā dhārayituṁ daśa māsāṁ kā ca pratyarahasaukhyā |<br>
bhave mama kā nu jananī kukṣim aham upaimi kasyādya ||</p>
<p><a class='ref sc' id='sc9' href='#sc9'>SC 9</a>paśyati vilokayanto rājño śuddhodanasya orodhe |<br>
nārīm amaravadhunibhāṁ vidyullatānibhāṁ atha māyāṁ ||</p>
<p><a class='ref sc' id='sc10' href='#sc10'>SC 10</a>so tāṁ niśāmya jananīm āmantrayati amarān* cyaviṣyāmi |<br>
antimam upetya vāsaṁ garbhe suramānuṣahitārthaṁ ||</p>
<p><a class='ref sc' id='sc11' href='#sc11'>SC 11</a>taṁ avaca devasaṁgho kṛtāṁjalipuṭo varābharaṇadhārī |<br>
ṛdhyatu uttamapudgala praṇidhi tava ahīnaguṇapuṇyā ||</p>
<p><a class='ref sc' id='sc12' href='#sc12'>SC 12</a>vayam api lokahitā bahu manoramāṁ ośiritvā kāmaratiṁ |<br>
pūjārtham aninditasya manuṣyaloke vasiṣyāmo ||</p>
<p><a class='ref sc' id='sc13' href='#sc13'>SC 13</a>kiṁ cāpi viprayogaṁ tvayā na icchāma bhūtasaṁghaguru |<br>
api tu aravindanayanā bhaviṣyasi gatī naramarūṇāṁ ||</p>
</blockquote>
<p><a class='ref sc' id='sc14' href='#sc14'>SC 14</a><a class='ref sen' id='sen1.144' href='#sen1.144'>Sen 1.144</a> evaṁ khalu bho dhutadharmadhara samyasaṁbuddhā garbhāvakrāntisaṁpannāś ca bhavanti ||</p>
<p><a class='ref sc' id='sc15' href='#sc15'>SC 15</a>kathaṁ ca bho dhutadharmadhara samyaksaṁbuddhā garbhasthitisaṁpannā bhavanti || bodhisatvāḥ khalu bho dhutadharmadhara mātuḥ kukṣigatā mātur yoniṁ niśrāya tiṣṭhanti | mātuḥ pṛṣṭhaṁ niśrāya tiṣṭhanti | mātur udaraṁ niśrāya tiṣṭhanti | mātuḥ pārśvaṁ niśrāya tiṣṭhanti || viṣṭambhitayā bho dhutadharmadhara kusūtraṁ pravāḍavaiḍūryamaṇim upālambya na kvacid upalabhyate pradeśas tu asti sarvaśas tathā bodhisatvā mātuḥ kukṣau na tiṣṭhanti tiṣthanti ca | bodhisatvaṁ punaḥ khalu bho dhutadharmadhara mātuḥ kukṣigataṁ devasaṁghāḥ upasaṁkramya pṛcchanti prahvāḥ kṛtāṁjalipuṭāḥ sumuhūrtaṁ sudivasaṁ prītamanasaḥ | tāṁ ca devasaṁghān tathā pṛcchamānāṁ bodhisatvā pratyabhinandanti dakṣiṇakaram utkṛṣya mātaraṁ ca na bādhanti || na kho punar bho dhutadharmadhara bodhisatvā mātuḥ kukṣigatā utkuṭakena pārśvena vā yathā kathaṁcid vā sthitā bhavanti | atha khalu bho dhutadharmadhara bodhisatvāḥ paryaṅkam ābhuṁjitvā niṣaṇṇā bhavanti mātaraṁ ca na bādhanti || bodhisatvāḥ kho punar bho dhutadharmadhara mātuḥ kukṣigatā ca santo bhavavādikathāṁ kathayanti kuśalamūlata iti || bodhisatvasya khalu punar bho dhutadharmadhara mātuḥ kukṣigatasya pūjārthaṁ satatasamitaṁ divyāni tūryāṇi vādyanti na kadācid divā vā rātrau vā tiṣṭhanti || bodhisatvaṁ ca bho dhutadharmadhara <a class='ref sen' id='sen1.145' href='#sen1.145'>Sen 1.145</a> mātuḥ kukṣigataṁ pūjārthaṁ apsaraśatasahasrāṇi sandarśayanti divyaṁ puṣpavarṣaṁ divyaṁ cūrṇavarṣaṁ noparamante kadācit* || mātuḥ kukṣim ādau kṛtvā bodhisatvānāṁ yāvat parinirvṛtā daśabalā ca divyā ca agurudhūpā noparamanti || na khalu bho dhutadharmadhara bodhisatvā mātāpitṛnirvṛttā bhavanti | atha khalu svaguṇanirvṛttā upapādukā bhavanti || tatredam ucyate ||</p>
<blockquote class='gatha'>
<p><a class='ref sc' id='sc16' href='#sc16'>SC 16</a>atha sā kamaladalanayana anubaddhā gandharvabahubhi śyāmā |<br>
sahitaṁ pi taṁ sumadhuraṁ śuddhodanam abravīt* māyā ||</p>
<p><a class='ref sc' id='sc17' href='#sc17'>SC 17</a>eṣā samādiyāmi prāṇehi ahiṁsaṁ brahmacaryaṁ ca |<br>
viramāmi cāpy adinnā madyād anibaddhavacanāc ca ||</p>
<p><a class='ref sc' id='sc18' href='#sc18'>SC 18</a>paruṣavacanāc ca naravara prativiramāmi tathaivaṁ paiśunyā |<br>
anṛtavacanāc ca narapati viramāmi ayaṁ mama chando ||</p>
<p><a class='ref sc' id='sc19' href='#sc19'>SC 19</a>parakāmeṣu ca īrṣyāṁ na saṁjaneṣyaṁ nāpi abhidrohaṁ |<br>
bhūteṣu maitracittā mithyādṛṣṭiṁ ca vijahāmi ||</p>
<p><a class='ref sc' id='sc20' href='#sc20'>SC 20</a>ekādaśaprakāraṁ śīlaṁ sevāmy ahaṁ pṛthivīpāla |<br>
rajanīm imām anūnām evaṁ me jāyate chando ||</p>
<p><a class='ref sc' id='sc21' href='#sc21'>SC 21</a>api ca khalu bhūmipālā kāmavitarko mā māṁ pratikāṁkṣi |<br>
prekṣasva mā ti adharmo bhaveya mayi brahmacāriṇiye ||</p>
<p><a class='ref sc' id='sc22' href='#sc22'>SC 22</a>saṁkalpaṁ prapūreṣyan ti pārthivo bhāriyām idam avocat* |<br>
<a class='ref sen' id='sen1.146' href='#sen1.146'>Sen 1.146</a> abhirama bhavanavaragatā ahaṁ ca rājyaṁ ca te vaśyaṁ ||</p>
<p><a class='ref sc' id='sc23' href='#sc23'>SC 23</a>sā strīsahasram agryaṁ anuraktaṁ gṛhya taṁ vimānavaraṁ |<br>
abhiruhya sanniṣīde manāpaparipūrṇaparivārā ||</p>
<p><a class='ref sc' id='sc24' href='#sc24'>SC 24</a>sā kaṁcid eva kālaṁ tasmiṁ himapāṇḍupuṇḍarīkanibhe |<br>
śayane praśamadamaratā tuṣṇībhāvena kṣepayate ||</p>
<p><a class='ref sc' id='sc25' href='#sc25'>SC 25</a>atha kautūhalamano saṁjaniyā bahudevakanyā varamālyadharāḥ |<br>
jinamātuḥ upagatā draṣṭumanā prāsādasundarāgreṇa sthitā ||</p>
<p><a class='ref sc' id='sc26' href='#sc26'>SC 26</a>upasaṁkramitva śayanopagatāṁ māyāṁ niśāmya varavidyunibhāṁ|<br>
prītisukhaṁ vipulaṁ saṁjaniyā atha saṁpravarṣi divijaṁ kusumaṁ||</p>
<p><a class='ref sc' id='sc27' href='#sc27'>SC 27</a>mānuṣyakaṁ pi kila īdṛśakaṁ rūpaṁ sujātam idam āścaryaṁ |<br>
kiṁcit kālaṁ sthihiya antarato nāyaṁ samā maruvadhūhi bhave ||</p>
<p><a class='ref sc' id='sc28' href='#sc28'>SC 28</a>līlāṁ niśāmayatha he sakhikā pramadāye yādṛśīṁ yathopayikāṁ |<br>
śayane virocati manaṁ harati vibhrājate kanakarītiḥ iva sā ||</p>
<p><a class='ref sc' id='sc29' href='#sc29'>SC 29</a>iyaṁ taṁ dhareṣyati mahāpuruṣaṁ atyantadānadamaśīlarataṁ |<br>
<a class='ref sen' id='sen1.147' href='#sen1.147'>Sen 1.147</a> sarvāśravāntakaraṇaṁ virajaṁ kiṁ hāyate tava narendravadhū ||</p>
<p><a class='ref sc' id='sc30' href='#sc30'>SC 30</a>cāpodare karatalapratime vararomarājini citrastavane |<br>
iha vāsam abhyupagato varado avimrakṣito aśucinā bhagavāṁ ||</p>
<p><a class='ref sc' id='sc31' href='#sc31'>SC 31</a>anurūpā tvaṁ ca pramadā pravarā mātā sa caiva puruṣapravaro |<br>
putro bhavāntakaraṇo bhagavāṁ kiṁ hāyate tava narendravadhū iti ||</p>
</blockquote>
<p><a class='ref sc' id='sc32' href='#sc32'>SC 32</a>yasyāṁ khalu bho dhutadharmadhara jātīyāṁ bodhisatvamātaro caramabhavikaṁ bodhisatvaṁ dhārayanti tasyāṁ jātau pramadāvarāṇāṁ pariśuddhaṁ paripūrṇam akhaṇḍaṁ brahmacaryaṁ bhavati || manasāpi tāsāṁ pramadottamānāṁ rāgo notpadyate sarvapuruṣeṣu bhartāram ādau kṛtvā || bodhisatve ca bho dhutadharmadhara mātuḥ kukṣigate bodhisatvamātā divyavastrasaṁvṛtaśarīrā ca bhavati divyābharaṇadhāriṇī ca susnātocchādanaparimardanapariṣekaṁ ca apsarogaṇāḥ bodhisatvamātuḥ pratijāgaranti || bodhisatve mātuḥ kukṣigate bodhisatvamātuḥ devakanyāśatasahasrehi sārdhaṁ hāsyaṁ bhavati || tathā prasuptāṁ ca bodhisatvamātaraṁ devakanyā mandāravapuṣpadāmaiḥ parivījayanti agrayauvanamaṇḍaprāptā || yadā ca tasyā pramadottamāyāḥ bodhisatvaḥ kukṣim avatarati na bodhisatvamātā kānicid duḥkhāny anubhavati yathānyā pramadā || tuṣitabhavanam ādau kṛtvā sarveṣāṁ bodhisatvānāṁ paṁca nīvaraṇāni <a class='ref sen' id='sen1.148' href='#sen1.148'>Sen 1.148</a> viṣkambhitāni bhavanti aprāpte dharmarājye || paripūrṇehi ca daśahi māsehi sarve bodhisatvāḥ mātuḥ kukṣau prādurbhavanti dakṣiṇena pārśvena na ca taṁ pārśvaṁ bhidyate | na cātra kiṁcid vilambaṁ bhavati jāta ity evaṁ bhavati || tatredam ucyate ||</p>
<blockquote class='gatha'>
<p><a class='ref sc' id='sc33' href='#sc33'>SC 33</a>atha pratipūrṇe daśame māse mātā prabhūtapuṇyasya |<br>
śuddhodanaṁ upagamya idam abravīt* dṛṣṭasaṁkalpā ||</p>
<p><a class='ref sc' id='sc34' href='#sc34'>SC 34</a>udyānagamanabuddhī utpannā me narādhipā śīghraṁ |<br>
sajjehi vāhanaṁ me yathocitāṁ caivam ārakṣāṁ ||</p>
<p><a class='ref sc' id='sc35' href='#sc35'>SC 35</a>etaṁ śrutvā vacanaṁ rājā śuddhodano suprītamano |<br>
ālapati sābhilāṣaṁ parivāravaraṁ pṛthivipālo ||</p>
<p><a class='ref sc' id='sc36' href='#sc36'>SC 36</a>śīghraṁ gajaturagavatīṁ senāṁ padātisamākulāṁ vipulāṁ |<br>
prāsaśaraśakticitrāṁ sajjiya prativedayadhvaṁ mama ||</p>
<p><a class='ref sc' id='sc37' href='#sc37'>SC 37</a>catughoṭāna tatha aśvarathāna daśaśatasahasrā yujyantu |<br>
pravarā kāñcanaghaṇṭāravāṇi madhurānunādāni ||</p>
<p><a class='ref sc' id='sc38' href='#sc38'>SC 38</a>aṁjanaghanasadṛśānāṁ nāgānāṁ varmadhāriṇāṁ śīghraṁ |<br>
pratidheyatha adhimātrā sajjāni daśaśatasahasrāṇi ||</p>
<p><a class='ref sc' id='sc39' href='#sc39'>SC 39</a>āyuktavarmakavacā śūrā sajjībhavantu anivartyā |<br>
sajjībhavantu capalaṁ viṁśatsāhasriyo teṣāṁ ||</p>
<p><a class='ref sc' id='sc40' href='#sc40'>SC 40</a><a class='ref sen' id='sen1.149' href='#sen1.149'>Sen 1.149</a> vipula sakiṁkiṇiraṇitaṁ sahemajālaṁ uḍāra-aśvarathaṁ |<br>
varamālyavastradhāriṇo pramadā dhārentu devīye ||</p>
<p><a class='ref sc' id='sc41' href='#sc41'>SC 41</a>lumbinivanaṁ ca śīghraṁ vyapagatatṛṇareṇupatrasaṁkāraṁ |<br>
suśodhitaṁ manojñaṁ kuruta devīye devabhuvanaṁ vā ||</p>
<p><a class='ref sc' id='sc42' href='#sc42'>SC 42</a>ekaikaṁ ca drumavaraṁ kukūlapaṭṭorṇakośikārehi |<br>
kalpayatha kalpavṛkṣāṁ yathā divi devapravarasya ||</p>
<p><a class='ref sc' id='sc43' href='#sc43'>SC 43</a>sādhū ti pratiśrutvā tasya vacanena narendragarbhasya |<br>
nacireṇa yathājñaptaṁ kṛtam iti prativeditaṁ rājñaḥ ||</p>
<p><a class='ref sc' id='sc44' href='#sc44'>SC 44</a>sā salīlacāruvadanā mātā mārabalasaṁpramathanasya |<br>
abhirūhi saparivārā tāni manojñāni yānāni ||</p>
<p><a class='ref sc' id='sc45' href='#sc45'>SC 45</a>sā vividhābharaṇavatī pādaugharathaughasaṁkulā <span class='gap'>+ + +</span> |<br>
śobhati susaṁprayātā senā manujapradhānasya ||</p>
<p><a class='ref sc' id='sc46' href='#sc46'>SC 46</a>avagāhya tad vanavaraṁ māyā sakhisaṁvṛtā jinajanetrī |<br>
vicarati citrarathe iva amaravaravadhū ratividhijñā ||</p>
<p><a class='ref sc' id='sc47' href='#sc47'>SC 47</a>sā krīḍārtham upagatā plākṣṇā śākhāṁ bhujebhiḥ avalambya |<br>
<span class='var' title='Senart: pratijṛmbhitā'>pravijṛmbhitā</span> salīlaṁ tasya yaśavato jananakāle ||</p>
<p><a class='ref sc' id='sc48' href='#sc48'>SC 48</a>atha viṁśa sahasrāṇi apratimāni tadā apsaravarāṇāṁ |<br>
daśanakhakṛtāṁjalipuṭā māyām abhinandiya bhaṇanti ||</p>
<p><a class='ref sc' id='sc49' href='#sc49'>SC 49</a><a class='ref sen' id='sen1.150' href='#sen1.150'>Sen 1.150</a> adya jarājātimathanaṁ janayiṣyasi amaragarbhasukumāraṁ |<br>
devī divi bhuvi mahitaṁ hitaṁ hitakaraṁ naramarūṇāṁ ||</p>
<p><a class='ref sc' id='sc50' href='#sc50'>SC 50</a>mā khu janayī viṣādaṁ parikarma vayaṁ tavaṁ kariṣyāmaḥ |<br>
yat kartavyam udīraya dṛśyatu kṛtam eva mā cintā ||</p>
<p><a class='ref sc' id='sc51' href='#sc51'>SC 51</a>mātaram abādhamāno prādurbhūto manāpo māyāye |<br>
dakṣiṇapārśvena muniḥ susaṁprajāno paramavādī ||</p>
<p><a class='ref sc' id='sc52' href='#sc52'>SC 52</a>atha vividharatananicayā nagaranagarā anekasahasrāṇi |<br>
prajvali prabhā ca vimalā prādurbhūte naravarendre ti ||</p>
</blockquote>
<p><a class='ref sc' id='sc53' href='#sc53'>SC 53</a>na khalu bho dhutadharmadhara so asti satvo satvanikāye yo caramāṁ jātiṁ samanantarajātaṁ bodhisatvaṁ samartho vyākartuṁ anyatra śuddhāvāsebhyo devebhyaḥ || tatredam ucyate ||</p>
<blockquote class='gatha'>
<p><a class='ref sc' id='sc54' href='#sc54'>SC 54</a>aṁśukasuveṣṭitaśirā aṣṭa sahasrā maheśvaravarāṇāṁ |<br>
brāhmaṇaveṣadhārāṇāṁ abhigacchi puraṁ kapilavastu ||</p>
<p><a class='ref sc' id='sc55' href='#sc55'>SC 55</a>te rājakuladvāre varavasanadharā varābharaṇadhārī |<br>
apagamya muditamanasā pratihāram uvāca satvavarā ||</p>
<p><a class='ref sc' id='sc56' href='#sc56'>SC 56</a>śuddhodhanam upagamya brūvīhi ime lakṣaṇaguṇavidhijñā |<br>
tiṣṭhanti aṣṭasahasraṁ praviśed iti yady anumatante ||</p>
<p><a class='ref sc' id='sc57' href='#sc57'>SC 57</a>etaṁ śrutvā vacanaṁ pratihārarakṣo upetya rājavaraṁ |<br>
<a class='ref sen' id='sen1.151' href='#sen1.151'>Sen 1.151</a> kṛtāṁjalipuṭaḥ praṇamya idaṁ uvāca narādhipatiṁ ||</p>
<p><a class='ref sc' id='sc58' href='#sc58'>SC 58</a>sukhaṁ atulabala dīptida kāraya rājyaṁ ciraṁ nihataśatruḥ |<br>
dvāre te amarasadṛśā tiṣṭhanti praveṣṭum icchanti ||</p>
<p><a class='ref sc' id='sc59' href='#sc59'>SC 59</a>pratipūrṇavimalanayanā madhurasvaramattavāraṇavicārī |<br>
bhavanti mama teṣu saṁkā na te manuṣyā marusutās te ||</p>
<p><a class='ref sc' id='sc60' href='#sc60'>SC 60</a>parikaṁkramatāṁ teṣāṁ dharaṇirajaḥ kramavarā na saṁkirati |<br>
na ca teṣu sandhiśabdaś caṁkramatā śruyyati kadācit* ||</p>
<p><a class='ref sc' id='sc61' href='#sc61'>SC 61</a>gambhīramadhuraceṣṭā āryakārā praśāntadṛṣṭipathā |<br>
vipulāṁ janenti prītiṁ janasya samudīkṣamāṇasya ||</p>
<p><a class='ref sc' id='sc62' href='#sc62'>SC 62</a>niḥsaṁśayaṁ naravarā putravaraṁ upagatā tavaṁ draṣṭuṁ |<br>
devagaṇapuruṣapradevaṁ abhivādya nandituṁ narasiṁhaṁ ||</p>
<p><a class='ref sc' id='sc63' href='#sc63'>SC 63</a>etaṁ śrutvā vacanaṁ pratihārarakṣaṁ narādhipovāca |<br>
mayi bho kṛtābhyanujñā praviśantu niveśanam udāraṁ ||</p>
<p><a class='ref sc' id='sc64' href='#sc64'>SC 64</a>amarapravaragaṇas te gaganasamanibhā viśuddhākarmāntā |<br>
praviśensuḥ pārthivakulam ahīnakulavaṁśamukhyasya ||</p>
<p><a class='ref sc' id='sc65' href='#sc65'>SC 65</a>śuddhodano pi rājā maheśvarāṁ dūrato niśāmetvā |<br>
<a class='ref sen' id='sen1.152' href='#sen1.152'>Sen 1.152</a> pratyutthita āsanāto saparijano gauravabalena ||</p>
<p><a class='ref sc' id='sc66' href='#sc66'>SC 66</a>abhivādate narapatiḥ svāgatam anurāgataṁ ca sarveṣāṁ |<br>
prītā sma darśanena praśamadamabalena ca bhavatāṁ ||</p>
<p><a class='ref sc' id='sc67' href='#sc67'>SC 67</a>saṁvidyante imāni varāsanāni vararūpavikṛtāni |<br>
āstāṁ tāva bhavanto asmākam anugrahārthāya ||</p>
<p><a class='ref sc' id='sc68' href='#sc68'>SC 68</a>atha teṣv āsanavareṣu kanakarajatavarṇacitrapādeṣu |<br>
vigatamadamānadarpāḥ te tatra sukhaṁ niṣīdensuḥ ||</p>
<p><a class='ref sc' id='sc69' href='#sc69'>SC 69</a>te kaṁcid eva kālaṁ niṣaṇṇamātrā narādhipam uvāca |<br>
śṛṇvatu bhavāṁ prayojanaṁ yaṁ asmākam iha gamanāya ||</p>
<p><a class='ref sc' id='sc70' href='#sc70'>SC 70</a>sarvānavadyagātro putras tavaṁ anujāto <span class='gap'>+ + + + + +</span> |<br>
lakṣaṇapāramiprāpto <span class='gap'>+ + + + + + + + + + + + + + +</span> ||</p>
<p><a class='ref sc' id='sc71' href='#sc71'>SC 71</a>vayam api lakṣaṇakuśalā doṣaguṇāṁ lakṣaṇair vijānāma |<br>
yadi na guru tava sutan te paśyema mahāpuruṣarūpaṁ ||</p>
<p><a class='ref sc' id='sc72' href='#sc72'>SC 72</a>so vadati etha paśyatha suvyapadeśakṣemaṁ mama putraṁ |<br>
marumanujakīrtiyaśasaṁ lakṣaṇaguṇapāramiprāptaṁ ||</p>
<p><a class='ref sc' id='sc73' href='#sc73'>SC 73</a>atha mṛdukakācalindikapraveṇiśayitaṁ ca kanakavarṇābhaṁ |<br>
upanayati pārthivavaro naramaruparivanditaṁ sugataṁ ||</p>
<p><a class='ref sc' id='sc74' href='#sc74'>SC 74</a>ālokayitva dūrā maheśvarāḥ kramavarān naravarasya |<br>
<a class='ref sen' id='sen1.153' href='#sen1.153'>Sen 1.153</a> mūrdhnā vigalitamakuṭā dharaṇivaratale praṇipatensuḥ ||</p>
<p><a class='ref sc' id='sc75' href='#sc75'>SC 75</a>gokṣīravimalacandraṁ mahītale mūrdhnaṁ pratiṣṭhāpetvā |<br>
daśabalam abhinandantāḥ sthitā sucirakālam abhikāṁkṣitaṁ iti ||</p>
</blockquote>
<p><a class='ref sc' id='sc76' href='#sc76'>SC 76</a>jātā khalu bho dhutadharmadhara bodhisatvāḥ sarvāṇi mānuṣyakāni śilpāni anācāryakā py anutiṣṭhanti ||</p>
<p><a class='ref sc' id='sc77' href='#sc77'>SC 77</a>na khalu bho dhutadharmadhara bodhisatvāḥ tuṣitabhavanāt prabhṛti kāmāṁ pratisevanti || bho jinaputra ko hetuḥ kaḥ pratyayaḥ yaṁ aprahīṇehi kleśehi bodhisatvāḥ kāmāṁ na pratisevanti rāhulaś ca katham utpanna iti || evam ukte āyuṣmān mahākātyāyana āyuṣmantaṁ mahākāśyapam uvāca || paripiṇḍatvāt kuśalasya bodhisatvā kāmāṁ na pratisevanti kalyāṇādhyāśayatvāt* agrādhyāśayatvāt praṇītādhyāśayatvāc ca bodhisatvā kāmāṁ na pratisevanti | akāmakāmitvāt* jñānadhvajatvāt* atatparāyaṇatvāt spṛhānupasthitatvāt bodhisatvāḥ kāmāṁ na pratisevanti | āryatvāt* anīcatvāt kuśalaparibhāvitatvāc ca bodhisatvāḥ kāmān na pratisevante paramapuruṣasaṁbhāvitatvāc ca lokasya samyaksaṁbuddho bhaviṣyatīti || atha rāhulas tuṣitakāyāc cyavitvā mātuḥ yaśodharāyāḥ kṣatriyakanyāyāḥ kukṣim avatīrṇa iti || evam anuśruyate bho dhutadharmadhara || rājānaś cakravartinaḥ aupapādukā babhūvu || tadyathā kusumacūḍaḥ hemavarṇaḥ gāndharvaḥ sumālaḥ ratnadaṇḍaḥ suvimānaḥ <a class='ref sen' id='sen1.154' href='#sen1.154'>Sen 1.154</a> ārjavaḥ māndhātā sunayaḥ suvastraḥ bahupakṣaḥ toragrīvaḥ maṇivirajaḥ pavanaḥ marudevaḥ supriyaḥ tyāgavāṁ śuddhavaṁśaḥ durāroha iti ity evam ādayaś cakravartigaṇāḥ aupapādukā āsan na tathā rāhulabhadra iti ||</p>
<p><a class='ref sc' id='sc78' href='#sc78'>SC 78</a>kathaṁ bho dhutadharmadhara bodhisatvā abhiniṣkramaṇasaṁpannā bhavanti || bhūtapūrvaṁ bho jinaputra bodhisatvo abhiniṣkrāntaḥ || rājakulagataś chandakaṁ gāthayādhyabhāṣate ||</p>
<blockquote class='gatha'>
<p><a class='ref sc' id='sc79' href='#sc79'>SC 79</a>kṣipraṁ chandaka kaṇṭhakam upanītvā mā ciraṁ vilambāhi |<br>
saṁgrāmam ahaṁ durjayaṁ jayiṣye adya bhava vūdagro ||</p>
<p><a class='ref sc' id='sc80' href='#sc80'>SC 80</a>so vāṣpapūrṇavadano pariniḥśvasanto<br>
chandakaḥ saśokaravitāni samutthitāni |<br>
vāṣpāṇi muñcati imāni prabodhanārthaṁ<br>
suptasya pārthivajanasya <span class='gap'>+ + + + + +</span> ||</p>
<p><a class='ref sc' id='sc81' href='#sc81'>SC 81</a>kiṁ dāni āvigalitā varakośabhārā<br>
vāṣpaughasaṁstaragatā madanābhibhūtā |<br>
lālasyasokaparidevitakāla eva<br>
suptā idāni yada jāgraṇadeśakālaḥ ||</p>
<p><a class='ref sc' id='sc82' href='#sc82'>SC 82</a>devī pi nāma suciraṁ pratijāgaritvā<br>
saudāmanīpratimarūpanibhā śayānā |<br>
niryāṇakālasamaye naralambakasya<br>
varasurapure suravadhūpratimā salīlā ||</p>
<p><a class='ref sc' id='sc83' href='#sc83'>SC 83</a><a class='ref sen' id='sen1.155' href='#sen1.155'>Sen 1.155</a> sā dāni tasya mahiṣī manujeśvarasya<br>
mātā savatsalaviśālasucārunetrā |<br>
saṁpaśyamāna karuṇaṁ priyaviprayogaṁ<br>
nidrābhibhūta na vijānati ālapantaṁ ||</p>
<p><a class='ref sc' id='sc84' href='#sc84'>SC 84</a>sā dāni kuñjaravarāśvasamāptayodhā<br>
nārācaprāsaśaraśaktivicitravarmā |<br>
senā kahiṁ vasati kaṁ vā guṇaṁ karoti<br>
yā śākyapuṅgavaṁ na budhyati niṣkramantaṁ ||</p>
<p><a class='ref sc' id='sc85' href='#sc85'>SC 85</a>kaṁ bodhayāmi mama ko nu bhave sahāyo<br>
kiṁ vā karomi divase api vipranaṣṭe |<br>
hā hemakāñcananibhena kila vihīno<br>
rājā jahiṣyati sabandhujano śarīraṁ ||</p>
<p><a class='ref sc' id='sc86' href='#sc86'>SC 86</a>taṁ devasaṁgha avacī madhurapralāpī<br>
kiṁ chandakā lapasi kiṁ ti vihanyitena |<br>
naitasya mārakaputrāṇy api udyatāni<br>
vighnaṁ samartha janayeyu kuto punas tvaṁ ||</p>
<p><a class='ref sc' id='sc87' href='#sc87'>SC 87</a>bherimṛdaṅga yadi śaṁkhasahasraśabdaṁ<br>
kuryāt kocit kapilavastuni bodhanārtha |<br>
naitad vibuddhi amareśvara-m-ādikehi<br>
taṁ sopitaṁ puravaraṁ hi samṛddhavāraṁ ||</p>
<p><a class='ref sc' id='sc88' href='#sc88'>SC 88</a>paśyāsi tāva gagane maṇiratnacūḍā<br>
<a class='ref sen' id='sen1.156' href='#sen1.156'>Sen 1.156</a> devā divi gurukṛtasya vasānuvartī |<br>
prahvā kṛtāṁjalapuṭā praṇipatya mūrdhnā<br>
tvaṁ bandhu tvaṁ ca śaraṇaṁ ti namasyamānā ||</p>
<p><a class='ref sc' id='sc89' href='#sc89'>SC 89</a>tat sādhu kaṇṭhakam upānaya nāyakasya<br>
gokṣīrahemavapuṣaṁ sahajaṁ turaṁgaṁ |<br>
na hy asti so bhuvi divi naralambakasya<br>
yo vighnaṁ kuryā upanehi turaṁgaśreṣṭhaṁ ||</p>
<p><a class='ref sc' id='sc90' href='#sc90'>SC 90</a>so taṁ praphullakumudākarakundagauraṁ<br>
saṁpūrṇacandravapuṣaṁ sahajaṁ turaṁgaṁ |<br>
tasya mahāguṇadharasya vacābhitunno<br>
suśrūṣakāri upanāmayate rudanto ||</p>
<p><a class='ref sc' id='sc91' href='#sc91'>SC 91</a>eṣo ti nātha varalakṣaṇabhūṣitāṅgo<br>
sajjaḥ sudyotacaraṇo lalitāgragāmī |<br>
yaṁ dāni te ’dhyavasitaṁ vararūpadhāri<br>
tan te samṛdhyatu viśālabhujāntarāṁśā ||</p>
<p><a class='ref sc' id='sc92' href='#sc92'>SC 92</a>śatruś ca te ’grabala durbalabhagnaśūko<br>
śīghraṁ tapetu tava tejavarābhibhūtaḥ |<br>
āsā ca te naralambaka mahārthayuktā<br>
saṁpūryatāṁ kanakaparvatasannikāśā ||</p>
<p><a class='ref sc' id='sc93' href='#sc93'>SC 93</a>ye tubhya vighrakarā te tu apakramantu<br>
<a class='ref sen' id='sen1.157' href='#sen1.157'>Sen 1.157</a> śreyāvahā tu ti balaṁ vipulaṁ labhantu |<br>
yaṁ ca vrataṁ samupagacchasi tasya pāraṁ<br>
gacchāsi mattavaravāraṇakhelagāmi ||</p>
<p><a class='ref sc' id='sc94' href='#sc94'>SC 94</a>maṇikuṭṭimā ca vasudhā rājakule kaṇṭhakasya pādehi |<br>
samanihatā rasati madhuraṁ niśāṁ sphurati adbhutaṁ śabdaṁ ||</p>
<p><a class='ref sc' id='sc95' href='#sc95'>SC 95</a>caturaś ca lokapālā vigalitamakuṭā pralambavaramālāḥ |<br>
kaṇṭhakapādeṣu karāṁ nyasanti raktotpalasakāśāṁ ||</p>
<p><a class='ref sc' id='sc96' href='#sc96'>SC 96</a>agrato vajravaradharo tridaśagurū ābaddhamaṇīcūḍo |<br>
indro sahasranayano gacchati purato naravarasya ||</p>
<p><a class='ref sc' id='sc97' href='#sc97'>SC 97</a>saṁjñākṛtamātram idaṁ kaṇṭhako vahatīti vādiśārdūlaṁ |<br>
devā pravarakarahṛtaṁ vahanti aṁśupravaravarṣaṁ ||</p>
<p><a class='ref sc' id='sc98' href='#sc98'>SC 98</a>niṣkramya nagaravarāto avalokayi puravaraṁ puruṣasiṁho |<br>
na taṁ punar ahaṁ pravekṣyam aprāpya jarāmaraṇapāram iti ||</p>
</blockquote>
<p><a class='ref sc' id='sc99' href='#sc99'>SC 99</a>evam abhiniṣkramaṇasaṁpannā khalu dhutadharmadhara samyaksaṁbuddhā iti || na pratibalo khalv ahaṁ bho dhutadharmadhara bodhisatvasya garbhāvakrāntim ādau kṛtvā yāvad abhiniṣkramaṇato vistareṇa bhāṣituṁ kalpaṁ kalpāvaśeṣaṁ vā na ca guṇā samantā śakyam abhigantuṁ ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
