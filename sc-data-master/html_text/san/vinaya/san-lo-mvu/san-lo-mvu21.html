<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu21' lang='san'>
<header>
<ul>
<li class='division'>Mahāvastu</li>
</ul>
<h1>21. The Birth of the Buddha Dīpaṁkara</h1>
</header>
<p><a class='ref sc' id='sc1' href='#sc1'>SC 1</a>sarveṣāṁ bodhisatvānāṁ mātaro paripūrṇe daśame māse prasūyanti || daśame māse pūrṇe sudīpā nāma devī rājānam arcimaṁ āha || deva abhiprāyo me padmavanaṁ udyānaṁ nirgantuṁ || rājā devīye sudīpāye śrutvā amātyān āha || padmavanam udyānaṁ sāntaḥpuro niṣkramiṣyāmi krīḍārtham iti ||</p>
<blockquote class='gatha'>
<p><a class='ref sc' id='sc2' href='#sc2'>SC 2</a>padminivanaṁ sucapalaṁ apagatatṛṇakhaṇḍapatrasaṁskāraṁ |<br>
varasurabhikusumanikaraṁ karotha gandhodakasugandhaṁ ||</p>
<p><a class='ref sc' id='sc3' href='#sc3'>SC 3</a>padminivane ca vātā tamālapatragandhavāsitaśarīrā |<br>
siñcantu amṛtagandhāṁ madajananā ca palāyantu ||</p>
<p><a class='ref sc' id='sc4' href='#sc4'>SC 4</a>agaruvaradhūpagarbhā samonamantu nabhato jaladharā taṁ |<br>
padminivanaṁ chādetuṁ varacūrṇarasākulaṁ kṣipraṁ ||</p>
<p><a class='ref sc' id='sc5' href='#sc5'>SC 5</a><a class='ref sen' id='sen1.216' href='#sen1.216'>Sen 1.216</a> ekaikaṁ ca drumavaraṁ dukūlapaṭṭorṇakośikārehi |<br>
kalpayatha kalpavṛkṣān* yatha divi devapradhānasya ||</p>
</blockquote>
<p><a class='ref sc' id='sc6' href='#sc6'>SC 6</a>devā ca devakanyā ca gandhamālyā gṛhya padminivana-udyānam arcimato āgacchanti ||</p>
<blockquote class='gatha'>
<p><a class='ref sc' id='sc7' href='#sc7'>SC 7</a>sphaṭikamaṇikuṇḍaladharā vigalitavasanā pralambamaṇihārā |<br>
ādāya gandhamālyaṁ gaganapathagatā olīyanti ||</p>
<p><a class='ref sc' id='sc8' href='#sc8'>SC 8</a>māndāravāṇa bharitā kācit saṁgeriyo bharitvāna |<br>
haricandanasya kācit kāci punaḥ kalpaduṣyāṇāṁ ||</p>
<p><a class='ref sc' id='sc9' href='#sc9'>SC 9</a>sthalajajalajaṁ ca mālyaṁ gṛhītvā apsarā muditacittā |<br>
ratanā ābharaṇāni ca jambudvīpaṁ abhimukhīyo ||</p>
<p><a class='ref sc' id='sc10' href='#sc10'>SC 10</a>caturāśītim anūnaṁ chatrasahasrāṇi devakanyāyo |<br>
kanakaratanāmayāni ādāya nabhe pralīyanti ||</p>
<p><a class='ref sc' id='sc11' href='#sc11'>SC 11</a>kūṭāgāraśatehi sphaṭikamaṇicitrehi lepanalepitaiḥ |<br>
bharitam api antarīkṣaṁ duṣyaśatasamucchritapatākaṁ ||</p>
<p><a class='ref sc' id='sc12' href='#sc12'>SC 12</a>gajaśvasanasannikāśā śāradameghā cābhivirocanti |<br>
varasurabhikusumagandhā kamalotpalacampakavimiśrā ||</p>
<p><a class='ref sc' id='sc13' href='#sc13'>SC 13</a>bhujagapatino pi muditā meghehi sugandhatoyabharitehi |<br>
abhyokiranti gagaṇaṁ anyāni ca adbhutaśatāni ||</p>
</blockquote>
<p><a class='ref sc' id='sc14' href='#sc14'>SC 14</a>atha mahāmaudgalyāyana rājā arcimo mahātā rājānubhāvena mahatā rāja-ṛddhiye mahatīye vibhūṣāye sāntaḥpuro padminīvanam udyānaṁ niryāsi ||</p>
<blockquote class='gatha'>
<p><a class='ref sc' id='sc15' href='#sc15'>SC 15</a><a class='ref sen' id='sen1.217' href='#sen1.217'>Sen 1.217</a> avagāhya taṁ vanavaraṁ devī sakhiparivṛtā jinajanetrī |<br>
vicarati citrarathe devī amaravadhu yathā ratividhijñā ||</p>
</blockquote>
<p><a class='ref sc' id='sc16' href='#sc16'>SC 16</a>atha mahāmaudgalyāyana sudīpā devī sakhīhi saṁparivṛtā padminīye purimapaścimavedihi vitatavitānehi vicitraduṣyaparikṣiptehi osaktapaṭṭadāmakalāpehi lepanalepitehi dhūpanadhūpitehi muktapuṣpāvakīrṇehi vedikājālasaṁpratikṣiptehi ucchritacchatradhvajapatākehi nāvāyānehi prakrīḍitā || atha sudīpāye devīye nāvāyānena kaḍḍhīyantiye kila cittaṁ utpannaṁ | nāvāto otariṣyāmīti || bodhisatvānubhāvena ca madhye taḍāgasya dvīpo prādurbhūto samo aviṣamo suvarṇavālikāsaṁstṛto tṛṇāni ca jātāni mṛdūni nīlāni tūlasaṁsparśopamāni mayūragrīvāsannikāśāni caturaṅgulaṁ pṛthivīto nikṣipte pade onamanti vṛkṣāṇi cātra prādūrbhūtāni phalopetāni sumanojñāni || devī tamhi dvīpe pratiṣṭhitā || na khalu punar mahāmaudgalyāyana bodhisatvamātā śayānā niṣaṇṇikā vā bodhisatvaṁ janeti | na khalu mahāmaudgalyāyana bodhisatvamātā bodhisatvaṁ pittena vā śleṣmeṇa vā rudhireṇa vā anyatarānyatareṇa vā aśucināpariśuddhaṁ janeti atha khalu ucchāditasnāpitaviśadagātraṁ yeva bodhisatvaṁ janeti ||</p>
<blockquote class='gatha'>
<p><a class='ref sc' id='sc17' href='#sc17'>SC 17</a>sā parikilantakāyā drumasya śākhāṁ bhujāya avalambya |<br>
pravijṛmbhitā salīlā tasya yaśavato jananakāle ||</p>
<p><a class='ref sc' id='sc18' href='#sc18'>SC 18</a>atha viṁśatiṁ sahasrā marukanyā āśu-r-eva sannipatitā |<br>
<a class='ref sen' id='sen1.218' href='#sen1.218'>Sen 1.218</a> devīṁ kṛtāṁjalipuṭāḥ idam avaca prasannasaṁkalpāḥ ||</p>
<p><a class='ref sc' id='sc19' href='#sc19'>SC 19</a>adya jarāvyādhimathanaṁ janayiṣyasi amaragarbhasukumāraṁ |<br>
devī divi bhuvi mahitaṁ hitaṁ hitakaraṁ naramarūṇāṁ ||</p>
<p><a class='ref sc' id='sc20' href='#sc20'>SC 20</a>mā khu janayī viṣādaṁ parikarma vayaṁ tavaṁ kariṣyāmaḥ |<br>
yaṁ kartavyam udīraya dṛśyatu kṛtam eva tat sarvaṁ ||</p>
<p><a class='ref sc' id='sc21' href='#sc21'>SC 21</a>atha caturi lokapālā saparivārā āśu-r-eva sannipatitā |<br>
divyapraveṇihastā devim upagatā pradakṣiṇato ||</p>
<p><a class='ref sc' id='sc22' href='#sc22'>SC 22</a>sarve pi devasaṁghā devīṁ parivārayitva ākāśe |<br>
sthitā mālyagandhahastā svaparivāreṇopaśobhanti ||</p>
</blockquote>
<p><a class='ref sc' id='sc23' href='#sc23'>SC 23</a>bodhisatvo smṛto saṁprajāno mātaram abādhamāno dakṣiṇena pārśvena prādurbhavati ||</p>
<blockquote class='gatha'>
<p><a class='ref sc' id='sc24' href='#sc24'>SC 24</a>dakṣiṇena hi pārśvena jāyante puruṣottamāḥ |<br>
sarve puruṣaśārdūlā bhavanty atravihāriṇaḥ ||</p>
<p><a class='ref sc' id='sc25' href='#sc25'>SC 25</a>kin taṁ na bhidyate pārśvaṁ tasyā jinajanetriye |<br>
janentiye naraśreṣṭhaṁ vedanā ca na jāyati ||</p>
<p><a class='ref sc' id='sc26' href='#sc26'>SC 26</a>manomayena rūpeṇa prādurbhonti tathāgatā |<br>
evaṁ na bhidyate pārśvaṁ vedanā ca na jāyate ||</p>
<p><a class='ref sc' id='sc27' href='#sc27'>SC 27</a>garbhāvāsapariśrānto saptadhā vikramate bhuvi |<br>
diśāṁ ca praviloketi mahāhāsaṁ ca ūhati ||</p>
<p><a class='ref sc' id='sc28' href='#sc28'>SC 28</a>atra kiṁ kāraṇam uktaṁ yaṁ sapta kramate kramān* |<br>
na ca aṣṭa na ca ṣaṣṭi atra āgamanaṁ śṛṇu ||</p>
<p><a class='ref sc' id='sc29' href='#sc29'>SC 29</a><a class='ref sen' id='sen1.219' href='#sen1.219'>Sen 1.219</a> garbhāvāsapariśrānto sarvalokahito muniḥ |<br>
paścimo garbhāvāso yaṁ atha vegena prakrami ||</p>
<p><a class='ref sc' id='sc30' href='#sc30'>SC 30</a>bhūmau saptakrame nyaste devasaṁghā nilīyatha |<br>
sahasā lokapālānām aṁkehi dharito muniḥ ||</p>
<p><a class='ref sc' id='sc31' href='#sc31'>SC 31</a>atha varṣaṁ samutpadyi divyakusumaśīkaraḥ |<br>
mandāravarajākīrṇaṁ divyacandanasaṁkulaṁ ||</p>
<p><a class='ref sc' id='sc32' href='#sc32'>SC 32</a>dīrghakālaṁ udagrāś ca suramukhyāgradhūpanaṁ |<br>
pramuṁciṣu vibhūṣārthaṁ tasya uttamabuddhinaḥ ||</p>
<p><a class='ref sc' id='sc33' href='#sc33'>SC 33</a>yad arthañ ca viloketi diśāṁ apratipudgalaḥ |<br>
tatrāham āgamaṁ vakṣye upadeśaṁ manoramaṁ ||</p>
<p><a class='ref sc' id='sc34' href='#sc34'>SC 34</a>na so vidyati satvānāṁ deveṣu manujeṣu ca |<br>
yasyaivaṁ saṁbhavo bhavet* garbhokramaṇam eva ca ||</p>
<p><a class='ref sc' id='sc35' href='#sc35'>SC 35</a>khadyotakanakanirbhāsaṁ pārśvaṁ jinajanetriye |<br>
jāyate yadā sarvajñaḥ jāyanto carame bhave ||</p>
<p><a class='ref sc' id='sc36' href='#sc36'>SC 36</a>jātamātrasya tac cittaṁ abhūt pravaravādino |<br>
asti kaścit samabuddhi me cc’ etaṁ tarkaṁ nivartituṁ ||</p>
<p><a class='ref sc' id='sc37' href='#sc37'>SC 37</a>kecit saṁsārapāśena arttiyante yathā ahaṁ |<br>
ityarthaṁ puruṣādityo diśāṁ sarvāṁ nirīkṣati ||</p>
<p><a class='ref sc' id='sc38' href='#sc38'>SC 38</a>atha diśā vilokento paśyati vadatāṁ varo |<br>
devakoṭisahasrāṇi tasmāt* hāsaṁ pramuṁcati ||</p>
<p><a class='ref sc' id='sc39' href='#sc39'>SC 39</a><a class='ref sen' id='sen1.220' href='#sen1.220'>Sen 1.220</a> taṁ jātamātram ity āhu devatā mārakāyikā |<br>
cāturdvīpo mahākośo cakravartī bhaviṣyasi ||</p>
<p><a class='ref sc' id='sc40' href='#sc40'>SC 40</a>athāsya hāso saṁbhavati na mama satvābhijānatha |<br>
sarvajño sarvadarśī ca bhaviṣyaṁ puruṣottamaḥ ||</p>
<p><a class='ref sc' id='sc41' href='#sc41'>SC 41</a>evam etaṁ praśaṁsanti viśeṣā upadeśakāḥ |<br>
tathā hi narasiṁhānāṁ śāsanaṁ saṁprakāśitaṁ ||</p>
<p><a class='ref sc' id='sc42' href='#sc42'>SC 42</a>yaṁ tiṣṭhantī janaye vīraṁ saṁkusumiteṣu śāleṣu |<br>
śarīram avalambyamānā taṁ anativaraṁ jinaṁ vande ||</p>
<p><a class='ref sc' id='sc43' href='#sc43'>SC 43</a>saṁpratijāto sugato samehi padehi dharaṇiṁ avatiṣṭhet* |<br>
sapta ca padāni agamā sarvāṁ ca diśāṁ vilokesi ||</p>
<p><a class='ref sc' id='sc44' href='#sc44'>SC 44</a>taṁ sāmaṁ caṁkramantam anvāgami vījanaṁ ca cchatraṁ ca |<br>
mā varaviduno kāye daṁśā maśakā ca nipatensuḥ ||</p>
<p><a class='ref sc' id='sc45' href='#sc45'>SC 45</a>saṁpratijātaṁ sugataṁ devā prathamaṁ jinaṁ pratigṛhṇe |<br>
paścāc ca taṁ manuṣyāḥ anativaraṁ aṅke dhārensuḥ ||</p>
<p><a class='ref sc' id='sc46' href='#sc46'>SC 46</a>pratyagrahensu devāḥ sugataṁ dvātriṁśalakṣaṇapradarśiṁ |<br>
paścāc ca taṁ manuṣyā anativaraṁ aṁke dhārensuḥ ||</p>
<p><a class='ref sc' id='sc47' href='#sc47'>SC 47</a>nirvāyensu pradīpā mānuṣakā obhāsita ’bhūl lokaṁ |<br>
saṁpratijāte sugate ulkādhāre naramarūṇāṁ ||</p>
<p><a class='ref sc' id='sc48' href='#sc48'>SC 48</a>saṁpratijāte sugate udakārthikā pradhāvinsuḥ |<br>
atha purato udupānā pūrā mukhato viṣyandensu ||</p>
<p><a class='ref sc' id='sc49' href='#sc49'>SC 49</a><a class='ref sen' id='sen1.221' href='#sen1.221'>Sen 1.221</a> dvi vāridhārā udgami ekā śītasya ekā uṣṇasya |<br>
yatra snapayensu sugataṁ vigrahaṁ iva jātarūpasya ||</p>
</blockquote>
<p><a class='ref sc' id='sc50' href='#sc50'>SC 50</a>saṁpratijāte sugate bodhisatvamātā akṣatā caiva abhūṣi avraṇā bodhisatvasyaiva tejena || sampratijāte khalu punar mahāmaudgalyāyana bodhisatve bodhisatvamātuḥ kukṣi pratipūrṇā yeva abhūṣi anārabdhā ca bodhisatvasyaiva tejena || saṁpratijāte khalu punar mahāmaudgalyāyana bodhisatve antaradvīpe candanavanaṁ prādurbhave bodhisatvasya upabhogaparibhogam āgacche bodhisatvasyaiva tejena || tatra devaputraśatasahasrāṇi saha gacchanti gandhamālyahastā bodhisatvasya pūjārthaṁ || devaputro devaputraṁ pṛcchati kahiṁ gamiṣyasīti || so tān āha ||</p>
<blockquote class='gatha'>
<p><a class='ref sc' id='sc51' href='#sc51'>SC 51</a>eṣā prasūṣyati narendravadhūttamaṁ taṁ<br>
vatsaṁ vibuddhavarapuṣkaragarbhagauraṁ |<br>
yo prāpsyate dharaṇimaṇḍagatottamārthaṁ<br>
māraṁ nihatya sabalaṁ tam upemi vīraṁ ||</p>
<p><a class='ref sc' id='sc52' href='#sc52'>SC 52</a>amrakṣitā garbhamalena gātrā<br>
jātaṁ jale paṁkajam uttamaṁ vā |<br>
vapuṣmato bālaraviprakāśo<br>
sabrahmakān amarān abhibhoti ||</p>
<p><a class='ref sc' id='sc53' href='#sc53'>SC 53</a>tato jātamātro kule arcimasya<br>
atikramya dhīro padāni iha sapta |<br>
samolokayitvā diśāṁ ūhasāsi<br>
ayaṁ dānim eko bhavo paścimo ti ||</p>
<p><a class='ref sc' id='sc54' href='#sc54'>SC 54</a><a class='ref sen' id='sen1.222' href='#sen1.222'>Sen 1.222</a> tataś ca cchatraṁ ekaṁ vibhrājamānaṁ<br>
maṇīmuktaśreṣṭhaṁ parābhāvibhrājaṁ |<br>
vidhūtena dāmena mandāravāṇāṁ<br>
bahū devaputrā nabhe dhārayensuḥ ||</p>
<p><a class='ref sc' id='sc55' href='#sc55'>SC 55</a>sabālārkaśaṁkhapratīkāśavarṇaṁ<br>
varaṁ hemacchatraṁ nabhe dhārayensuḥ |<br>
tato vījanīyo visṛṣṭā bhramensuḥ<br>
kareṇa gṛhītvā jinaṁ vījayensuḥ ||</p>
<p><a class='ref sc' id='sc56' href='#sc56'>SC 56</a>tato puṇyagandhā sukhoṣṇā prabhūtā<br>
lahuṁ premaṇīyā hitā mānuṣāṇāṁ |<br>
śivā nandanīyā tuṣārānubaddhā<br>
duve vāridhārā nabhe udgatāsuḥ ||</p>
<p><a class='ref sc' id='sc57' href='#sc57'>SC 57</a>tato meruśṛṁgād anekaprakārā<br>
pramuktottarīyā samantormijātā |<br>
bhṛśaṁ viśvagandhādhivāsānuvātā<br>
dṛḍhaṁ ṣaḍvikāraṁ mahīṁ kampayensuḥ ||</p>
<p><a class='ref sc' id='sc58' href='#sc58'>SC 58</a>suvarṇasya rūpyamaṇīnāṁ śubhānā<br>
vimāneṣu devā satūryāvighuṣṭā |<br>
sujātānujātaṁ jinaṁ prekṣamāṇā<br>
sacandrārkatāraṁ nabhaṁ śobhayensuḥ ||</p>
<p><a class='ref sc' id='sc59' href='#sc59'>SC 59</a>ayaṁ so sadevaṁ sanāgaṁ sayakṣaṁ<br>
<a class='ref sen' id='sen1.223' href='#sen1.223'>Sen 1.223</a> mahoghaṁ maharṣī jagaṁ uttaritvā |<br>
tataḥ kṣemam ekāṁ diśaṁ prāpsyatīti<br>
prahṛṣṭā ’sya devā nabhe vyāharensuḥ ||</p>
</blockquote>
<p><a class='ref sc' id='sc60' href='#sc60'>SC 60</a>rājā arcimo āṇāpesi || kumāraṁ imāye va devīye pādavandanaṁ netha || kīdṛśena yānena kumāro abhiniṣīdatīti || devehi ratanāmayī śivikā nirmitā || ko imāṁ śivikāṁ vahiṣyatīti || catvāro mahārājā upasthitā || vayaṁ satvasāraṁ vahiṣyāma bodhisatvaṁ sudīpāṁ ca devīṁ dhātrīṁ ca bodhisatvasya || śivikām ārūḍhā śakro ca devānām indro mahābrahmā ca utsāraṇaṁ karonti || evaṁ bodhisatvo mahatīye vibhūṣāye mahatīye samṛddhīye mahatīye deva-ṛddhīye mahatīye rāja-ṛddhīye padminīvanāto udyānāto dīpavatīṁ rājadhānīṁ praveśīyati devīye kalam upanītaḥ ||</p>
<blockquote class='gatha'>
<p><a class='ref sc' id='sc61' href='#sc61'>SC 61</a>naro cetiyeṣu praviṣṭo akāmo<br>
mahālokanātho narendrāṇa śāstā |<br>
yadā uttamāṁgena vandāpayensuḥ<br>
tato asya pādāni prādurbhavensu ||</p>
<p><a class='ref sc' id='sc62' href='#sc62'>SC 62</a>tato devatā devatāṁ ity avocat~<br>
na eṣo ’nurūpo mamaṁ vandamāno |<br>
praṇāmaṁ ca eṣo yady anyasya kuryāt*<br>
dṛḍhaṁ saptadhā asya mūrdhnaṁ phaleyā iti ||</p>
</blockquote>
<p><a class='ref sc' id='sc63' href='#sc63'>SC 63</a>jātamātre kumāre ’rthasiddhī sukhī sarve satvā abhūd yāvad avīciṁ | praṇāmaṁ ca kurvī devāḥ | tasya sarve prahṛṣṭāḥ ||</p>
<blockquote class='gatha'>
<p><a class='ref sc' id='sc64' href='#sc64'>SC 64</a><a class='ref sen' id='sen1.224' href='#sen1.224'>Sen 1.224</a> rājakulaṁ ca kumāre praviṣṭe uvāca purohitaṁ nṛpatiḥ |<br>
lakṣaṇavidhiguṇakuśalāṁ viprān paryeṣatha śīghraṁ ||</p>
<p><a class='ref sc' id='sc65' href='#sc65'>SC 65</a>taṁ vijñāya ca devā maheśvarā nāma cittavaśavartī |<br>
mā lakṣaṇā akuśalā vikalpayiṣyanti dvijasaṁghā ||</p>
<p><a class='ref sc' id='sc66' href='#sc66'>SC 66</a>vigatamadamānadarpāḥ aṣṭa sahasrā maheśvaravarāṇāṁ |<br>
devagaṇehi gurukṛtaṁ saṁpratijātaṁ upagamensuḥ ||</p>
<p><a class='ref sc' id='sc67' href='#sc67'>SC 67</a>te rājakuladvāre śucivasanavarasthitā stimitaśabdā |<br>
pratihārarakṣam abravīt sumadhurakaraviṁkarutaghoṣāḥ ||</p>
<p><a class='ref sc' id='sc68' href='#sc68'>SC 68</a>rājavaraṁ upagamya brūvīhi ime lakṣaṇaguṇavidhijñāḥ |<br>
tiṣṭhanti aṣṭasahasraṁ praviśensuḥ yadi anumatan te ||</p>
<p><a class='ref sc' id='sc69' href='#sc69'>SC 69</a>sādhū ti pratiśrutvā pratihārarakṣo praviśya rājakulaṁ |<br>
abravīt kṛtāṁjalipuṭo prītimanaso pṛthivīpālaṁ ||</p>
<p><a class='ref sc' id='sc70' href='#sc70'>SC 70</a>atulabala dīptayaśasā kāraya rājyaṁ ciraṁ nihataśatruḥ |<br>
dvāre te amarasadṛśās tiṣṭhanti praveṣṭum icchanti ||</p>
<p><a class='ref sc' id='sc71' href='#sc71'>SC 71</a>pratipūrṇavimalanayanā madhurasvaramattavāraṇavicārī |<br>
bhavati mama teṣu saṁkā na te manujā devaputrā te ||</p>
<p><a class='ref sc' id='sc72' href='#sc72'>SC 72</a>paricaṁkramatāṁ teṣāṁ dharaṇirajo kramavarā na saṁkirati |<br>
na ca sāna paśyāmi padaṁ pṛthivyām idaṁ api āścaryaṁ ||</p>
<p><a class='ref sc' id='sc73' href='#sc73'>SC 73</a>gambhīrastimitaceṣṭā āryākārā praśāntadṛṣṭipathā |<br>
vipulāṁ janenti prītiṁ janasya samudīkṣamānasya ||</p>
<p><a class='ref sc' id='sc74' href='#sc74'>SC 74</a>anyaṁ ca dāni adbhutaṁ śarīracchāyā na dṛśyate teṣāṁ |<br>
<a class='ref sen' id='sen1.225' href='#sen1.225'>Sen 1.225</a> na ca teṣu sandhiśabdo caṁkramatāṁ śrūyate kaścit* ||</p>
<p><a class='ref sc' id='sc75' href='#sc75'>SC 75</a>niḥsaṁśayaṁ upagatā putravaraṁ tava naravarādhipa draṣṭuṁ |<br>
abhinandya ca abhivandya ca paśyāsi ayonijāṁ devāṁ ||</p>
<p><a class='ref sc' id='sc76' href='#sc76'>SC 76</a>varamālyagandhahastā līlāceṣṭā manoramaśārīrā |<br>
dīpyantā iva śiriye asaṁśayaṁ pravaramarutas te ||</p>
<p><a class='ref sc' id='sc77' href='#sc77'>SC 77</a>taṁ arcimo niśāmya vacanam idaṁ harṣakampitaśarīro |<br>
abravīd bhaṇe sucapalaṁ praviśantu niveśanam udāraṁ ||</p>
<p><a class='ref sc' id='sc78' href='#sc78'>SC 78</a>kiṁ kāraṇaṁ na edṛśāḥ prākṛtapuruṣāṇa bhonti ākārāḥ |<br>
na pi mānuṣāṇa edṛśī ṛddhi bhavati yādṛśīṁ bhaṇasi ||</p>
<p><a class='ref sc' id='sc79' href='#sc79'>SC 79</a>atha so pratihārarakṣo upagamya maheśvarān idam avocat* |<br>
prahvo kṛtāṁjalipuṭo praṇamya hṛṣṭo muditacitto ||</p>
<p><a class='ref sc' id='sc80' href='#sc80'>SC 80</a>abhinandate narapatiḥ praviśantu bhavanto devapurakalpaṁ |<br>
rājavṛṣabhasya veśmaṁ narādhipatinā anujñātāḥ ||</p>
<p><a class='ref sc' id='sc81' href='#sc81'>SC 81</a>etaṁ śrutvā vacanaṁ aṣṭasahasraṁ maheśvaravarāṇāṁ |<br>
praviśanti pārthivakulaṁ anihatakulavaṁśamukhyasya ||</p>
<p><a class='ref sc' id='sc82' href='#sc82'>SC 82</a>atha arcimo pi rājā maheśvarāṁ dūrato niśāmetvā |<br>
pratyutthito saparivāro gauravabalabhāvitaśarīro ||</p>
<p><a class='ref sc' id='sc83' href='#sc83'>SC 83</a>tān avaca rājavṛṣabho svāgatam anurāgataṁ vaḥ sarveṣāṁ |<br>
prīto ’smi darśanena praśamadamabalena ca bhavatāṁ ||</p>
<p><a class='ref sc' id='sc84' href='#sc84'>SC 84</a>saṁvidyante imāni asmākaṁ āsanapradhānāni |<br>
āstāṁ tāva bhavanto asmākam anugrahārthāya ||</p>
<p><a class='ref sc' id='sc85' href='#sc85'>SC 85</a>atha te teṣv āsaneṣu bahuratanaviśuddhacitrapādeṣu |<br>
<a class='ref sen' id='sen1.226' href='#sen1.226'>Sen 1.226</a> vigatamadamānadarpā niṣīdi anavadyakarmāntāḥ ||</p>
<p><a class='ref sc' id='sc86' href='#sc86'>SC 86</a>te kaṁcid eva kālaṁ āgamayitvā narādhipam avocat* |<br>
śṛṇvatu bhavāṁ prayojanaṁ yaṁ asmākam iha gamanāye ||</p>
<p><a class='ref sc' id='sc87' href='#sc87'>SC 87</a>sarvānavadyagātraḥ utpanno lokasundaro tuhyaṁ |<br>
putro kila manujapate lakṣaṇaguṇapāramīprāpto ||</p>
<p><a class='ref sc' id='sc88' href='#sc88'>SC 88</a>vayam api lakṣaṇakuśalāḥ samarthā guṇadoṣalakṣaṇaṁ jñātuṁ |<br>
yadi na gurutvaṁ bhavato paśyema mahāpuruṣarūpaṁ ||</p>
<p><a class='ref sc' id='sc89' href='#sc89'>SC 89</a>so avaca haṁta paśyatha suvyapadeśakṣemaṁ mama putraṁ |<br>
marumanujaharṣajananaṁ lakṣaṇaguṇapāramiprāptaṁ ||</p>
<p><a class='ref sc' id='sc90' href='#sc90'>SC 90</a>atha sa mṛdukācilindikapraveṇiyaṁ guṇadharaṁ grahetvāna |<br>
aṁkena vādicandraṁ upanāmayati suravarāṇāṁ ||</p>
<p><a class='ref sc' id='sc91' href='#sc91'>SC 91</a>ālokayitva dūrāt* maheśvarāḥ varakramān daśabalasya |<br>
mūrdhani vigalitamukuṭā nipatensu mahītale hṛṣṭā ||</p>
</blockquote>
<p><a class='ref sc' id='sc92' href='#sc92'>SC 92</a>te dāni rājānam ārocenti || lābhā te mahārāja sulabdhā yasya te yaṁ mahāpuruṣo kule utpanno dvātriṁśatīhi mahāpuruṣalakṣaṇehi samanvāgato || tadyathā ||</p>
<blockquote class='gatha'>
<p><a class='ref sc' id='sc93' href='#sc93'>SC 93</a>samā heṣṭā ca dīrghā ca āyatā ca ucchaṁga paṁcamā |<br>
eṇi vṛhac ca tiṣṭhanto kośa nyagrodha te daśā ||</p>
<p><a class='ref sc' id='sc94' href='#sc94'>SC 94</a>mṛdu jālā ca pratipūrṇā ekā ūrdhvāgra paṁcamā |<br>
ślakṣṇacchavi haṁsāntarā ca utsadā ca te daśa ||</p>
<p><a class='ref sc' id='sc95' href='#sc95'>SC 95</a><a class='ref sen' id='sen1.227' href='#sen1.227'>Sen 1.227</a> rasaṁ suvarṇa sīho ca samā śuklā ca paṁcamā |<br>
samā prabhūtā brahmā ca nīlā gopakṣma te daśa ||</p>
<p><a class='ref sc' id='sc96' href='#sc96'>SC 96</a>ūrṇā uṣṇīṣa śīrṣaṁ ca nātho dvātriṁśalakṣaṇo | te dāni brāhmaṇā rājñā arcimena ucyanti ||</p>
</blockquote>
<p><a class='ref sc' id='sc97' href='#sc97'>SC 97</a>yaṁ kumārasya nāmaṁ anurūpaṁ taṁ karotha || te brāhmaṇā āhansu || mahārāja kumāre jāyamāne dīpo prādurbhūto mahāṁ obhāso tasmāt kumāro dīpaṁkaro nāma bhavatu || evaṁ kumārasya śuddhāvāsehi devehi brāhmaṇaveśaṁ nirmiṇitvā dīpaṁkaro ti nāma kṛtaṁ ||</p>
<p><a class='ref sc' id='sc98' href='#sc98'>SC 98</a>tasya sadṛśīyo dhātrīyo kumāraṁ upasthihanti saṁvardhayanti || yadā ca bodhisatvo yauvanaprāpto rājñā trayo prāsādā kāritā kumārasya krīḍārthaṁ paricārārthaṁ vistīrṇaṁ ca antaḥpuraṁ upasthāpitaṁ || bodhisatvo mahatā rājānubhāvena mahatā rāja-ṛddhīye mahatā rājavibhūṣāye sāntaḥpuro padminīvanam udyānabhūmiṁ nirgato krīḍārthaṁ || rājñā arcimenāntaḥpuram āṇattaṁ || suṣṭhu kumāraṁ krīḍāpetha || bodhisatvo nāvāyānehi purimapaścimavedihi vedikājālehi vedikājālaparikṣiptehi vitatavitānehi citraduṣyaparikṣiptehi osaktapaṭṭadāmakalāpehi dhūpanadhūpitehi muktapuṣpāvakīrṇehi hārārdhahāracandrasucitrehi ucchritacchatradhvajapatākehi nāvāyānehi niṣpuruṣe taṭe otarati || kilāntaṁ antaḥpuram āsuptaṁ kāci hanukām upragrahiyāṇa kācit paṇavam upaguhya kācid veṇuṁ kācid vīṇāṁ kācid vallakīṁ kācit sughoṣakīṁ kācin nūpuraṁ kācit* mṛdaṁgaṁ kācil lālāgharan ti || bodhisatvasya tāṁ dṛṣṭvā śmaśānasaṁjñā prādurbhūtā ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
