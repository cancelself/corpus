<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu50' lang='san'>
<header>
<ul>
<li class='division'>Mahāvastu</li>
</ul>
<h1>50. Śyāmā Jātaka</h1>
</header>
<p><a class='ref sc' id='sc1' href='#sc1'>SC 1</a>bhūtapūrvaṁ bhikṣavo ’tītamadhvāne uttarāpathe takṣaśilā nāma nagaraṁ tatra vajraseno <a class='ref sen' id='sen2.167' href='#sen2.167'>Sen 2.167</a> nāma śreṣṭhiputro aśvavāṇijyena takṣaśilāto vārāṇasiṁ gacchati aśvapaṇyam ādāya || so dāni gacchanto anyaś ca vārāṇasīye sārtho corehi viprahato | vaṇijā hatavihatā kṛtā sarve aśvā hṛtā || so dāni sārthavāho mṛtakena puruṣakuṇapena ātmānaṁ praticchādetvā śayito evaṁ na hato || yadā te corā taṁ sārthavāhaṁ hataviprahataṁ kṛtvā grahaṇam ādāya gatā tadā so vajraseno aśvavāṇijo udakabhramena vārāṇasīṁ nagaraṁ praviśitvā śūnyāgāre śayito || tāṁ eva dāniṁ rātrīṁ vārāṇasīye nagare corehi rājakulāto sandhiṁ chittvā prabhūtaṁ dravyaṁ hṛtaṁ | prabhātāye rātrīye rājakule sandhiḥ chinnā amātyehi dṛṣṭā || tehi <span class='var' title='Senart: rājñe'>rājñe</span> niveditaṁ || mahārāja rājakule sandhiḥ chinnā || rājñā āṇattā || pratyavekṣatha rājakulaṁ || amātyehi pratyavekṣantehi dṛṣṭaṁ prabhūtaṁ dravyaṁ hṛtaṁ || tehi rājña ārocitaṁ || mahārāja prabhūto rājakulāto dravyaṁ hṛtaṁ || rājñā amātyā āṇattā || mārgatha tāṁ corāṁ || te rāja-āṇattīye tanmuhūrtaṁ vārāṇasīye caurā mārgīyanti sarvagṛhāṇi lolīyanti devāgārāṇi śūnyāgārāṇi ||</p>
<p><a class='ref sc' id='sc2' href='#sc2'>SC 2</a>te rājabhaṭṭā mārgantā tahiṁ śūnyāgāraṁ praviṣṭā yatra vajraseno aśvavāṇijako caurehi viprahato śayito || so dāni mārgaśrameṇa ca rātrījāgareṇa ca cintāye ca śrāntokānto prasupto sūrye pi udite na vibudhyati || so tehi rājabhaṭṭehi caurā mārgantehi dṛṣṭo rudhireṇa siktāvasiktagātravastro sadravyo śayito teṣāṁ rājabhaṭṭānāṁ ca dṛṣṭvā etad abhūṣi || ayaṁ cauro rājakulamoṣako || so dāni rājabhaṭṭena pādena <a class='ref sen' id='sen2.168' href='#sen2.168'>Sen 2.168</a> prahāraṁ dattvā utthāpito | uttiṣṭha pāpa caura asti nāma tvaṁ rājakulaṁ dharṣayasi || so dāni aśvavāṇijako bhīto trasto utthito kim etaṁ ti || te dāni rājabhaṭṭā āhansuḥ || asti nāma tvaṁ pāpa caura rājakulaṁ pi dharṣayasi || so dāni āha || āryā prasīdatha nāhaṁ cauro aśvavāṇijako ahaṁ ti || te dāni rājabhaṭṭā āhansuḥ || edṛśako aśvavāṇijako bhavati yādṛśo tvaṁ pāpacauro tvaṁ || tehi sa udīrayanto paścādbāhuṁ bandhayitvā rājño upanāmayito || evaṁ deva śūnyāgāre śayito labdho || rājā pi caṇḍo ca ugraśāsano ca | tena āṇattaṁ || gacchatha naṁ atimuktakaśmaśāne netvā jīvaśūlakaṁ karotha ||</p>
<p><a class='ref sc' id='sc3' href='#sc3'>SC 3</a>so dāni paścādbāhuṁ bandhanabuddho padyapānena pāyī vadhyakaṇṭhaguṇena <span class='var' title='Senart: svarasvareṇa'>kharasvareṇa</span> paṭahena vādyamānena asiśaktitomaradharehi puruṣehi vadhyaghāṭakehi parivṛto janasahasrehi atimuktakaśmaśānaṁ nirnīyati gaṇikāvīthiṁ ca saṁprāptaḥ | tahiṁ ca śyāmā nāma agragaṇikā āḍhyā mahādhanā mahākośā prabhūtajātarūparajatopakaraṇā prabhūtadāsīdāsakarmakarapauruṣeyā || so dāni sārthavāhaḥ vadhaṁ nīyanto tāye śyāmāye agragaṇikāye dṛṣṭo | saha darśanamātreṇa gaṇikāye tasmiṁ sārthavāhe premnaṁ nipatitaṁ || yathoktaṁ bhagavatā ||</p>
<blockquote class='gatha'>
<p><a class='ref sc' id='sc4' href='#sc4'>SC 4</a>pūrvaṁ vāsanivāsena pratyutpanne hitena vā ||</p>
<p><a class='ref sc' id='sc5' href='#sc5'>SC 5</a>evaṁ saṁjāyate premnaṁ utpalaṁ vā yathodake ||</p>
<p><a class='ref sc' id='sc6' href='#sc6'>SC 6</a>saṁvāsena nivāsena prekṣitena smitena ca ||</p>
<p><a class='ref sc' id='sc7' href='#sc7'>SC 7</a>evaṁ saṁjāyate premnaṁ mānuṣāṇāṁ mṛgāṇa ca ||</p>
<p><a class='ref sc' id='sc8' href='#sc8'>SC 8</a><a class='ref sen' id='sen2.169' href='#sen2.169'>Sen 2.169</a> yatra manaṁ praviśati cittaṁ vāpi prasīdati ||</p>
<p><a class='ref sc' id='sc9' href='#sc9'>SC 9</a>sarvatra paṇḍito gacche saṁstavo vai pure bhavet* ||</p>
</blockquote>
<p><a class='ref sc' id='sc10' href='#sc10'>SC 10</a>sā dāni gaṇikā tahiṁ aśvavāṇijake jātīsahasrāṇi premnānubaddhā | tasyā tahiṁ atyarthaṁ premnaṁ utpannaṁ || tasyā dāni etad abhūṣi | yadi etaṁ puruṣaṁ na labhāmi mariṣyāmi || sā dāni tanmuhūrtaṁ ceṭikām āha || amuke gaccha mama vacanena etāṁ vadhyaghātāṁ vadehi ahaṁ vo ettakaṁ hiraṇyasuvarṇaṁ dāsyāmi mā etaṁ puruṣaṁ ghātetha | anyo puruṣo āgamiṣyati etadvarṇo etadrūpo ca taṁ gṛhya taṁ māretha || tathā ca jalpasi dvitīyo na jānīte || tataḥ sā ceṭī gatvā teṣāṁ ca ghātakānāṁ yathāsandiṣṭaṁ ārocayesi || tasyā te vadhyaghātakā āhansuḥ || vāḍhaṁ evaṁ bhavatu || te dāni kṛtāntasūnikāṁ gacchanti || tahiṁ dāni gaṇikākule śreṣṭhisya ekaputrako dvādaśavarṣikena krayeṇa praviṣṭako daśa varṣā atikrāntā dve varṣā avaśiṣṭā || tadyathāha ||</p>
<blockquote class='gatha'>
<p><a class='ref sc' id='sc11' href='#sc11'>SC 11</a>śātaṁ māyā kṣatriyāṇāṁ brāhmaṇānāṁ duve śatā ||</p>
<p><a class='ref sc' id='sc12' href='#sc12'>SC 12</a>sahasraṁ māyā rājānāṁ strīmāyā hi anantikā ||</p>
</blockquote>
<p><a class='ref sc' id='sc13' href='#sc13'>SC 13</a>sā dāni gaṇikā śyāmā tasya śreṣṭhiputrasya agrato bhojanaṁ vyapaneti vyaṁjanaṁ ca | śreṣṭhiputro pṛchhati || syāme kim imaṁ bhaviṣyati || sā āha || āryaputra taṁ me vadhyaṁ dṛṣṭvā kṛpā utpannā | tasyā me etad abhūṣi || svayaṁ imaṁ bhojanaṁ hariṣyāmi || śreṣṭhiputro āha || mā tvaṁ svayaṁ gacche ceṭiṁ preṣehi || sā āha || ko janāti dāsyati vā ceṭī na vā dāsyatīti | svayaṁ āharitvā dāsyāmi || tato so śreṣṭhiputro <a class='ref sen' id='sen2.170' href='#sen2.170'>Sen 2.170</a> āha || ānehi ahaṁ gamiṣyāmi mā tvaṁ svayaṁ gacchāsi || sā dāni bhūyasyā mātrayā māyāṁ darśayati | āha || na hoti mā āryaputro gacchatu ahaṁ gamiṣyāmi || śreṣṭhiputro pi āha || na hi mā tvaṁ gaccha ahaṁ gamiṣyāmi || gaṇikā āha || yathā āryaputrasya abhiprāyo bhavatu ahaṁ vā gaccheya āryaputro vā || so dāni śreṣṭhiputro taṁ bhojanam ādāya prasthito || tāye dāni gaṇikāye ceṭī uktā || gaccha yadā eṣo śreṣṭhiputro ghātito bhavati tataḥ taṁ puruṣaṁ praticchannaṁ ānayāhi yathā na kocit paśyeyā yāva dāni sūryo astameti || sarvo janakāyo nivṛttaḥ te ca vadhyaghātāḥ śmaśānam anuprāptāḥ so ca śreṣṭhiputro taṁ bhojanam ādāya upagato | tena so bhojano tasya vadhyasya upanāmito | tehi dāni vadhyaghātehi taṁ śreṣṭhiputraṁ ghātetvā so aśvavāṇijako osṛṣṭaḥ ||</p>
<p><a class='ref sc' id='sc14' href='#sc14'>SC 14</a>so dāni tāye ceṭikāye pracchannaṁ taṁ gaṇikākulaṁ praveśito || so dāni aśvavāṇijako tatmuhūrtake ucchāpito snāpito mahārahaṁ vastraṁ parihāpito mahārahe paryaṁke upaviśāpito gandhamālyaṁ ca upanāmitaṁ bhojanam upanāmitaṁ | paṁcahi kāmaguṇehi samarpitaḥ samagrībhūto || ubhau krīḍanti ramanti pravicārayanti || so dāni prathamako śreṣṭhiputro daśavarṣapraviṣṭo āsi | yadā ghātāpito tadāpi dve varṣāṇi sarvopakaraṇaṁ mātāpitṝṇāṁ sakāśāto ānīyati || so dāni aśvavāṇijako taṁ vartanaṁ tādṛśaṁ paśyiya śokasamarpito pāṇḍuvarṇo bhave | na bhuktaṁ pi yaṁ bhojanaṁ taṁ chaḍḍeti mā haivaṁ ahaṁ pi tathā eva haniṣyāmi yathā so purimako śreṣṭhiputro || sā dāni gaṇikā taṁ aśvavāṇijakaṁ pṛcchati || āryaputra ettako kālo <a class='ref sen' id='sen2.171' href='#sen2.171'>Sen 2.171</a> yataḥ āryaputro iha praviṣṭo na ca te paśyāmi abhirataṁ na udagraṁ | kena te vaikalyaṁ kiṁ prārthayasi kasya vā te abhilāṣo taṁ labhiṣyasi | so dāni aśvavāṇijako āha || sā asmākaṁ nagarī takṣaśilā udyānopaśobhitā puṣkariṇīhi ca tatra ca abhīkṣṇaṁ jano udyānayātrāṁ nirdhāvati krīḍārthaṁ tāni codyānāni tāṁ ca udyānakrīḍāṁ dakakrīḍāni ca samanusmarāmi || gaṇikā āha || āryaputra ihāpi vārāṇasyāṁ udyānāni puṣkariṇyaś ca ārāmāni ca puṣpaphalopetāni ramaṇīyāni yadi āryaputrasya udyānagamane abhiprāyo nirdhāvāmi udyānabhūmiṁ krīḍārthaṁ || so āha || vāḍhaṁ virdhāvāmo ti ||</p>
<p><a class='ref sc' id='sc15' href='#sc15'>SC 15</a>tāye dāni gaṇikāye anyatarā udyānabhūmī siktasaṁsṛṣṭā kārāpitā | taṁ aśvavāṇijakaṁ onaddhahayane prakṣipitvā khādyabhojyaṁ ca pānaṁ ca gandhamālyaṁ ca ādāya ceṭīhi puraskṛtā niṣkrāntā || tena dāni vajrasenena śreṣṭhiputreṇa sā gaṇikā uktā || etāṁ puṣkariṇīṁ pratisīrāhi prativeṭhāpehi viśvastā dakakrīḍāṁ krīḍiṣyāmaḥ na kocit paśyati || tasyā gaṇikāye bhavati || suṣṭu āryaputro jalpati tatra viśvastaṁ krīḍiṣyāmaḥ na ca naṁ kocit pratyabhijāniṣyati || tāye dāni gaṇikāye puṣkariṇī pratisīrāhi veṭhāpitā | te dāni udakakrīḍāye krīḍanti ramanti pravicārayanti ubhaye atṛtīyā || tasya dāni aśvavāṇijakasya bhavati | yadi ahaṁ adya na palāyāmi na bhūyaḥ śakyaṁ palāyituṁ || so dāni pānaṁ agre sthāpayitvā tāṁ gaṇikāṁ pāyeti yadā ca eṣā pramattā bhaved ahaṁ tadā śakyeyaṁ palāyituṁ || gaṇikā pi paśyati premnena paśyati māṁ āryaputro pāyetīti | sā dāni pibantī mattā <a class='ref sen' id='sen2.172' href='#sen2.172'>Sen 2.172</a> saṁvṛttā || so dāni aśvavāṇijako teṣāṁ ceṭīnām āha || gacchatha yūyaṁ bhāṇḍamūle āsatha vayaṁ viśvastā udakakrīḍāṁ krīḍiṣyāmaḥ || tā dāni ceṭī ekānte bhāṇḍamūle āsanti || te dāni ubhayo puṣkariṇīm otīrṇā udakakrīḍyakehi krīḍituṁ || so dāni aśvavāṇijako tāṁ śyāmāṁ kaṇṭhe samāliṁgaṁ kṛtvā nivarteti muhūrtaṁ vāretvā udyacchati | śyāmā jānāti āryaputra udakakrīḍāṁ karoti | evaṁ tena aśvavāṇijena vajrasenena bhūyobhūyo cirataraṁ nivuṭṭiya vāryati śyāmā ca pīḍiyati vajraseno ca tahiṁ udake nivuṭṭāpiya karoti alpaprāṇāṁ saṁjātāṁ || vajrasenasya bhavati | mṛtā eṣā śyāmā ayaṁ velā mama palāyanāye || so dāni śyāmāṁ mṛtām abhijñātvā puṣkariṇīye sopānasmiṁ sthapetvā ito itaḥ pratyavekṣitvā palāyate yathā na kenacid dṛṣṭo ||</p>
<p><a class='ref sc' id='sc16' href='#sc16'>SC 16</a>teṣāṁ ceṭīnām etad abhūṣi | viloḍenti atra puṣkariṇīyaṁ āryaputro āryadhītā ca krīḍārthaṁ na ca sānaṁ kiṁcit krīḍāntānāṁ śābdaṁ śṛṇoma gacchāma jānāma || te dāni puṣkariṇīṁ allīnā paśyanti ca tāṁ śyāmāṁ tatra puṣkariṇyāṁ sopāne mṛtikāṁ śāyamānāṁ | kathaṁcid āśvāsayanti || sā dāni śyāmā tehi ceṭīhi tanmuhūrtaṁ omūrdhikam ālambāpitā sarvaṁ ca se udakaṁ mukhena āgataṁ || sā dāni śyāmā yaṁ velaṁ pratyāśvastā tataḥ ceṭīni pṛcchati kahiṁ āryaputro ti || ceṭī āhansuḥ || āryadhīte na khalv āryaputro kahiṁcid dṛśyati bhavitavyaṁ palāno || sā āha || mā ciraṁ karotha nagaraṁ pravekṣyāmaḥ || tā dāni nagaraṁ praviṣṭā ||</p>
<p><a class='ref sc' id='sc17' href='#sc17'>SC 17</a><a class='ref sen' id='sen2.173' href='#sen2.173'>Sen 2.173</a>sā dāni śyāmā gaṇikā tanmuhūrtaṁ caṇḍālā śabdāpiyāna āha || ahaṁ yuṣmākaṁ ettakaṁ ca ettakaṁ ca hiraṇyaṁ upajīvanaṁ dāsyāmi icchāmi pratyagramṛtakaṁ puruṣaṁ anādaṣṭaṁ ānīyantaṁ || āhansu || vāḍhaṁ ānīyati || tehi śmaśānaṁ gatvā pratyagramṛtako puruṣo anādaṣṭo ānīyate yathā na kenacid dṛṣṭo || te dāni caṇḍālā upajīvanaṁ dattvā visarjitā || tāye dāni śyāmāye so mṛtako puruṣo gandhodakena snāpayitvā gandhehi anulipitvā arhantehi vastrehi veṭhitvā camusmiṁ prakṣipitvā subaddhaṁ kṛtvā teṣāṁ ceṭīnām āha || sarva ekakaṇṭhā rodanaṁ karotha evaṁ ca vadatha āryaputro kālagato āryaputro kālagato ti || tehi ceṭīhi yathāyathā tāye śyāmāye sandiṣṭaṁ rodanaṁ kṛtaṁ || mahatā janakāyena gaṇikāye śyāmāye gṛhe rodanaśabdaṁ śrutvā śreṣṭhiputro kālagato ti | tasya śreṣṭhiputrasya mātāpitṛbhiḥ śrutaṁ so asmākaṁ ekaputrako kālagato ti || te dāni rodanaṁ karontā taṁ gaṇikākulaṁ gatāḥ sarvo ca jñātivargo | gaṇikāvīthijanena samāsyati || te āhansu || apaharatha etāṁ camuṁ paścimadarśanaṁ putraṁ paśyāma || tasyā dāni gaṇikāye etad abhūṣi | yadi camuṁ hariṣyanti tato buddhiṣyanti tad ahaṁ khaṇḍakhaṇḍaṁ chindiṣyaṁ || sā teṣāṁ āha || mā tumhe camuṁ apahariṣyatha || te āhansuḥ || kiṁkāraṇaṁ || sā āha || yaṁ kālaṁ āryaputro glāno taṁ kālaṁ mayā ukta āryaputra gacchāhi mātāpitṝṇāṁ kulaṁ | so dānāha | ettakehi varṣehi na gato na idānīṁ gamiṣyaṁ yāvad vārttībhavāmi tataḥ gamiṣyaṁ mātāpitṝṇi draṣṭuṁ | so dāni yaṁ velaṁ na vārttībhavati vyādhinā ca grasto tato naṁ ahaṁ saṁdiṣṭā mā me <a class='ref sen' id='sen2.174' href='#sen2.174'>Sen 2.174</a> mṛtasya mātāpitṝṇāṁ jñātīnāṁ vā darśayiṣyasi ettakaṁ me priyaṁ karohi | mayā ca āryaputrasya pratijñātaṁ na āryaputra mṛtakaṁ kasyacit* mātāpitṝṇāṁ vā jñātīnāṁ vā upadarśayiṣyāmi | kāmaṁ ātmānam upasaṁkrameyaṁ na punar āryayutrasya śarīrasaṁdarśanaṁ kareyaṁ | tato yadi tumhe evaṁ camuṁ apaharatha ātmānaṁ aham upasaṁkrameyaṁ | evaṁ mayā āryaputrasya carimakāle pratijñātaṁ || śreṣṭhisya bhavati || evam etaṁ yathā eṣā jalpati yat kāraṇaṁ eṣā mama putrasya atyarthaṁ priyā manāpā ca āsi yā maraṇakāle pi mama putreṇa eṣā na parityaktā eṣāpi ca mama putrasya bhāvānuraktā hitakāmā ca āsi atmākaṁ ca putrako mṛto alabhanīyo eṣo rtho yadi vayaṁ etat putraṁ mṛtaṁ na labhāmaḥ tasmād apanetuṁ camuṁ || śreṣṭhinā āṇattaṁ || mā apaharatha camuṁ yathā mama putrasya maraṇakāle abhiprāyo tathā bhavatu || so dāni mahatā satkāreṇa nagarāto niṣkāsiya ekānte dhyāyito || sā dāni gaṇikā atikaruṇāni rodati śocati paridevati bahūni māyāni darśayati | nivārīyantī yena citā tataḥ abhimukhā dhāvati icchati citāyāṁ patituṁ sarvajanena nivāritā citāyāṁ patantī || tasya dāni śreṣṭhiputrasya mātāpitṝṇām etadabhūṣi || imā śyāmā gaṇikā asmākaṁ putrasya iṣṭā ca dayitā ca āsi etāye pi ca asmākaṁ putro iṣṭo ca dayito āsi yaṁ nūnaṁ vayemetāṁ śyāmāṁ gṛhaṁ pravaśyāmaḥ yā asmākaṁ putrasya darśanaṁ bhaviṣyati || tena dāni śreṣṭhinā sā śyāmā rājakulāto anujānāpetvā gṛhaṁ praveśitā || sā dāni omuktamaṇisuvarṇā odātavastrāmbaradharā ekaveṇīdharā vajrasenam aśvavāṇijakaṁ śocantī āsati | śreṣṭhiputrasya ca mātāpitṝṇām etad abhūṣi | asmākam eṣā ekaputrasya <a class='ref sen' id='sen2.175' href='#sen2.175'>Sen 2.175</a> śocati || so dāni śreṣṭhi sabhāryako yathā va putrakaṁ tathā tāṁ śyāmāṁ ceṣṭati ||</p>
<p><a class='ref sc' id='sc18' href='#sc18'>SC 18</a>kadācid dāni takṣaśilakā naṭā vārāṇasīm āgatāḥ | te dāni naṭadārakā bhikṣārthakā taṁ śreṣṭhikulaṁ praviṣṭā || tāye dāni śyāmāye teṣāṁ naṭadārakānām uttarāpathakaṁ bhāṣyaṁ pragṛhītaṁ | sā tāṁ naṭadārakāṁ pṛcchati | kuto yūyaṁ ti || te āhansuḥ || uttarāpathakā vayaṁ || sā āha || katamāto adhisthānāto || te āhansuḥ || takṣaśilāto || sā āha || yonaṁ pratyabhijānatha yūyaṁ takṣaśilāyāṁ śreṣṭhiputro vajraseno nāma aśvavāṇijo || naṭadārakā āhansuḥ || āma pratyabhijānāma || sā āha || śakyatha mama vyāpāraṁ kartuṁ || te āhansuḥ || vāḍhaṁ śakyāmo ti kiṁ kartavyaṁ || sā āha || imaṁ ślokaṁ śreṣṭhiputrasya vajrasenasya santike bhaṇatha ||</p>
<blockquote class='gatha'>
<p><a class='ref sc' id='sc19' href='#sc19'>SC 19</a>yān tvaṁ sālehi phullehi śyāmāṁ kauśeyavāsinīṁ ||</p>
<p><a class='ref sc' id='sc20' href='#sc20'>SC 20</a>gāḍhaṁ aṁkena pīḍesi sā te kauśalyaṁ pṛcchati ||</p>
</blockquote>
<p><a class='ref sc' id='sc21' href='#sc21'>SC 21</a>te dāni naṭadārakā anupūrveṇa takṣaśilām āgatā aśvavāṇijakaṁ vajrasenam upasaṁkramitvā āhansuḥ ||</p>
<blockquote class='gatha'>
<p><a class='ref sc' id='sc22' href='#sc22'>SC 22</a>yān tvaṁ sālehi phullehi śyāmāṁ kauśeyavāsinīṁ ||</p>
<p><a class='ref sc' id='sc23' href='#sc23'>SC 23</a>gāḍhaṁ aṁkena pīḍesi sā te kauśalyaṁ pṛcchati ||</p>
</blockquote>
<p><a class='ref sc' id='sc24' href='#sc24'>SC 24</a>so dāni vajraseno śreṣṭhiputro taṁ ślokaṁ śrutvā tāṁ naṭadārakāṁ gāthayā pratabhāṣe ||</p>
<blockquote class='gatha'>
<p><a class='ref sc' id='sc25' href='#sc25'>SC 25</a><a class='ref sen' id='sen2.176' href='#sen2.176'>Sen 2.176</a> rāgābhibhūtā na sukhaṁ śayanti<br>
kṛtānukāraṁ pratikartukāmā ||</p>
<p><a class='ref sc' id='sc26' href='#sc26'>SC 26</a>narāḥ kṛtajñā na sukhaṁ śayanti<br>
vairaprasaṁgī na sukhaṁ śayanti ||</p>
<p><a class='ref sc' id='sc27' href='#sc27'>SC 27</a>taṁ vo na śraddadhāmy ahaṁ vāto vā girim āvahe ||</p>
<p><a class='ref sc' id='sc28' href='#sc28'>SC 28</a>kathaṁ sā mṛtikā nārī mama kauśalyakaṁ bhaṇe ||</p>
</blockquote>
<p><a class='ref sc' id='sc29' href='#sc29'>SC 29</a>te dāni naṭadārakā āhaṁsuḥ ||</p>
<blockquote class='gatha'>
<p><a class='ref sc' id='sc30' href='#sc30'>SC 30</a>nāpi sā mṛyate nārī nāpy anyam abhikāṁkṣati |<br>
ekaveṇīdharā bālā tvām eva abhikāṁkṣati ||</p>
</blockquote>
<p><a class='ref sc' id='sc31' href='#sc31'>SC 31</a>śreṣṭhiputro vajraseno āha ||</p>
<blockquote class='gatha'>
<p><a class='ref sc' id='sc32' href='#sc32'>SC 32</a>asaṁstutaṁ me cirasaṁstutena<br>
na nirmiṇeyā dhruvam adhruveṇa ||</p>
<p><a class='ref sc' id='sc33' href='#sc33'>SC 33</a>ito py ahaṁ dūrataraṁ gamiṣyaṁ<br>
mamāpi sā anyaṁ na nirmiṇeya ||</p>
</blockquote>
<p><a class='ref sc' id='sc34' href='#sc34'>SC 34</a>syāt khalu bhikṣavaḥ yuṣmākam evam asyād anyaḥ sa tena kālena tena samayena vajraseno nāma aśvavāṇijako abhūṣi | naitad evaṁ draṣṭavyaṁ | tatkasya hetoḥ | ahaṁ sa bhikṣavaḥ tena kālena tena samayena vajraseno nāma aśvavāṇijako abhūṣi || anyā sā tena kālena tena samayena nagare vārāṇasīye gaṇikā śyāmā nāma abhūṣi | naitad evaṁ draṣṭavyaṁ | tat kasya hetoḥ | eṣā sā bhikṣavaḥ yaśodharā tena kālena tena samayena vārāṇasyāṁ <a class='ref sen' id='sen2.177' href='#sen2.177'>Sen 2.177</a> nagare śyāmā nāma agragaṇikā abhūṣi | tadāpi ahaṁ etāye anapekṣo etarahiṁ pi etāye anapekṣo ||</p>
<p class='endsection'>samāptaṁ śyāmāye jātakaṁ ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
