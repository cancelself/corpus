<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu45' lang='san'>
<header>
<ul>
<li class='division'>Mahāvastu</li>
</ul>
<h1>45. The Śiri Jātaka</h1>
</header>
<p><a class='ref sc' id='sc1' href='#sc1'>SC 1</a>bhikṣū bhagavantam āhansuḥ || vīryeṇa bhagavatā yaśodharā labdhā || bhagavān āha || na bhikṣavo etarahiṁ eva mayā yaśodharā vīryeṇa labdhā anyadāpi mayā eṣā vīryeṇa labdhā || bhikṣū bhagavantam āhansuḥ || anyadāpi bhagavan* || bhagavān āha || anyadāpi bhikṣavaḥ ||</p>
<p><a class='ref sc' id='sc2' href='#sc2'>SC 2</a>bhūtapūrvaṁ bhikṣavaḥ atītamadhvāne vāravālinagare brāhmaṇaḥ trayāṇāṁ vedānāṁ pārago sanirghaṇṭhakaiṭhabhānāṁ itihāsapaṁcamānāṁ akṣarapadavyākaraṇe kuśalo so yaṁ ācāryo brāhmaṇavedeṣu paṁca māṇavakaśatāni vedāṁ mantrāṁ vācayati || tasya dāni brāhmaṇasya śirir nāma dhītā prāsādikā darśanīyā paramāye śubhāye varṇapuṣkaratāye samanvāgatā ||</p>
<p><a class='ref sc' id='sc3' href='#sc3'>SC 3</a><a class='ref sen' id='sen2.90' href='#sen2.90'>Sen 2.90</a> tasyedāni brāhmaṇasya samudrapaṭṭane yajñaṁ kārayantena yājyena tasya uṣādhyāyasya preṣitaṁ | svayaṁ vāgacche kaṁcid vā preṣehi arthamātraṁ te dāsyāmi || so teṣāṁ paṁcānāṁ vaṭukaśatānām āha || ko vo tra utsahati samudrapaṭṭanaṁ gantuṁ amukasya sārthavāhasya mūlaṁ | yo gamiṣyati tasya śirikāṁ māṇavikāṁ dāsyāmi || tatra māṇavako paṇḍito ca utthānavanto ca vīriyavanto ca | tasya tahiṁ śiriye adhimātraṁ premaṁ | so utsahito upādhyāya ahaṁ gamiṣyāmi || so tena upādhyāyena lekhaṁ dattvā yānapātram aruhiya visarjito ||</p>
<p><a class='ref sc' id='sc4' href='#sc4'>SC 4</a>so anupūrveṇa samudrapaṭṭanaṁ gataḥ | tena taṁ lekhaṁ tasya sārthavāhasya upanāmitaṁ || tena sārthavāhena tam upādhyāyasya lekhaṁ vācetvā ratnāni ca hiraṇyasuvarṇaṁ dattvā visarjito || so tato pi samudrapaṭṭanāto yatra kāle yānapātre vāravāliṁ prasthito so tena yānapātreṇa anupūveṇa vāravāliṁ āgato | so dāni tataḥ yānapātrāto pratināvaṁ āruhiṣyatīti | saṁmarde ca samāne sā poṭalikā samudre patitā || tasya māṇavasya bhavati | iyaṁ mayā īdṛśena yatnena samudrapaṭṭanāto ānetvā iha pratināvaṁ āruhantena samudre patitā ti | ko atra upāyo bhaveya yena etaṁ dhanaṁ labheyaṁ | nāsti anyo upāyo nānyatra etaṁ samudraṁ utsiñcāmi || so lohavaddhakaṁ tattakaṁ ādāya samudrakūlam āgataḥ | so samudrakūle vaddhakaṁ nikṣipitvā kacchāṁ bandhati samudradevatā ca brāhmaṇaveṣeṇa upasaṁkramitvā āhansuḥ || kim idaṁ || māṇava āha || utsicāmi <a class='ref sen' id='sen2.91' href='#sen2.91'>Sen 2.91</a> mahodadhiṁ || brāhmaṇa āha || mahodako na śakṣyati utsaṁcituṁ || māṇavo āha ||</p>
<blockquote class='gatha'>
<p><a class='ref sc' id='sc5' href='#sc5'>SC 5</a>dīrghā brahmā ahorātrā lohavardhaṁ ca tattakaṁ |<br>
dakṣasya apramattasya na śirī bhavati durlabhā ||</p>
<p><a class='ref sc' id='sc6' href='#sc6'>SC 6</a>śṛṇotha vīryaṁ puruṣottamasya<br>
balaṁ ca sthāmaṁ ca parākramaṁ ca |<br>
yaṁ māṇavo pi purimāsu jātiṣu<br>
etasya arthe avatīrṇo sāgaraṁ ||</p>
<p><a class='ref sc' id='sc7' href='#sc7'>SC 7</a>tadā maṇi tasya praṇaṣṭam āsīt*<br>
so va babhāṣe kṣapayiṣya sāgaraṁ |<br>
karotha yatnaṁ yaṁ maṇiṁ labheyaṁ<br>
mā anapekṣī duḥkhitā bhaviṣyatha ||</p>
<p><a class='ref sc' id='sc8' href='#sc8'>SC 8</a>suvarṇanāgāsurayakṣarākṣasā<br>
trastā abhū yāni samudramadhye |<br>
yathā ca meghāni samākulāni<br>
ninādanirghoṣaṁ viniścaranti ||</p>
<p><a class='ref sc' id='sc9' href='#sc9'>SC 9</a>atha devatā uggami sāgarāto<br>
saṁtrastā vyavalokayati caturdiśaṁ |<br>
sā addasāsi māṇavam utsahantaṁ<br>
utsiñcituṁ kṣapayituṁ ca sāgaraṁ ||</p>
<p><a class='ref sc' id='sc10' href='#sc10'>SC 10</a>sā uttaritvā purato tam abravīt*<br>
kiṁ māṇava mārgasi sāgarāto |<br>
<a class='ref sen' id='sen2.92' href='#sen2.92'>Sen 2.92</a> ākhyāhi asmākaṁ vayaṁ api anu-<br>
dāsyāma māpadya vihanyamānaḥ ||</p>
<p><a class='ref sc' id='sc11' href='#sc11'>SC 11</a>maṇī mama devate atra naṣṭo<br>
so haṁ gaveṣāmi mahāsamudre |<br>
āpaṁ kṣapitvāna maṇiṁ labheyaṁ<br>
tasyārtham utsiṁci mahāsamudraṁ ||</p>
<p><a class='ref sc' id='sc12' href='#sc12'>SC 12</a>bahūni bālāni caranti loke<br>
arthe ca dharmeṣu ca vipramūḍhā |<br>
tuvaṁ pi bho paramabuddhi māṇava<br>
yaṁ durlabhaṁ loki tuvaṁ gaveṣasi ||</p>
<p><a class='ref sc' id='sc13' href='#sc13'>SC 13</a>aśīti pūgā caturo ca vāriṇo<br>
niryāti yasyāpi na tena jñāyati |<br>
heṣṭā ca toyasya anantapāṇī<br>
kathaṁ tuvaṁ utsahase kṣapetuṁ ||</p>
<p><a class='ref sc' id='sc14' href='#sc14'>SC 14</a>upenti yatra bahavo sravantiyo<br>
vṛṣṭi anantā prapatanti sāgaro |<br>
āvāsabhūto ca maharddhikānāṁ<br>
kathaṁ tu utsaryati dharmaśāstraṁ ||</p>
<p><a class='ref sc' id='sc15' href='#sc15'>SC 15</a>yas tvaṁ akarmaṁ kuruṣe durbuddhiḥ<br>
sakhinnagātro nacireṇa bheṣyasi |<br>
taḍāgamātraṁ na prabhosi śoṣituṁ<br>
naiva tuhyaṁ pratirūpaṁ māṇavā ||</p>
<p><a class='ref sc' id='sc16' href='#sc16'>SC 16</a><a class='ref sen' id='sen2.93' href='#sen2.93'>Sen 2.93</a> yaṁ codayitvā paribhāṣi devate<br>
tatrārthaṁ paśāmi te chinnasāgaraṁ |<br>
śrotaṁ na khaneya na mūlam uddharet*<br>
na tv antaraṁ yasya na pāram uttaret* ||</p>
<p><a class='ref sc' id='sc17' href='#sc17'>SC 17</a>nāhaṁ kuśīdo svamaṇiṁ tyajeyaṁ<br>
dhanaṁ haritvāhaṁ śameyaṁ vīryaṁ |<br>
karontu bhūtā vacanaṁ mameha<br>
tathā bhaṇeyaṁ na tathā bhaṇeyaṁ |<br>
hutāśanaṁ prajvalitaṁ na saṁname<br>
sacandratārāṁ parivartaye mahīṁ ||</p>
<p><a class='ref sc' id='sc18' href='#sc18'>SC 18</a>[sā devatā tatra vicintayanti]<br>
dātavyaṁ me taṁ maṇi māṇavasya<br>
yathā na eṣo kṣapaye samudraṁ |<br>
eṣo ca gṛhyāna maṇiṁ praṇītaṁ<br>
gacche māṇava siddhayānapātro ||</p>
<p><a class='ref sc' id='sc19' href='#sc19'>SC 19</a>sarvatra vīryavān sādhu kuśīdo duḥkhaṁ jīvati |<br>
so yaṁ vīryaprabhāvena dhanam ādāya gacchati ||</p>
<p><a class='ref sc' id='sc20' href='#sc20'>SC 20</a>pūrvenivāsaṁ bhagavān pūrvejātim anusmaran* |<br>
jātakam idam ākhyāsi śāstā bhikṣuṇam antike ||</p>
<p><a class='ref sc' id='sc21' href='#sc21'>SC 21</a>te skandhā tāni dhātūni tāni āyatanāni ca |<br>
ātmānaṁ ca adhikṛtya bhagavān tam arthaṁ vyākare ||</p>
<p><a class='ref sc' id='sc22' href='#sc22'>SC 22</a><a class='ref sen' id='sen2.94' href='#sen2.94'>Sen 2.94</a> anavarāgrasmiṁ saṁsāre yatra me uṣitaṁ purā |<br>
māṇavako tadā āsi śiri āsī yaśodharā |<br>
etam arthaṁ vijānetvā evaṁ dhāretha jātakaṁ ||</p>
</blockquote>
<p><a class='ref sc' id='sc23' href='#sc23'>SC 23</a>evam imaṁ aparimitaṁ bahuduḥkhaṁ uccanīcacaritaṁ purāṇaṁ vigatajvaro vigatabhayo aśoko svajātakaṁ bhagavāṁ bhāṣati bhikṣusaṁghamadhye || bhagavān āha || syāt khalu puna bhikṣavo yuṣmākam evam asyād anyaḥ sa tena kālena tena samayena māṇavako bhavati yasya taṁ mahāsamudre dhanaṁ patitaṁ | na khalv etad evaṁ draṣṭavyaṁ | tat kasya hetoḥ | ahaṁ so bhikṣavo tena kālena tena samayena māṇavako abhūṣi || syāt khalu punar bhikṣavo yuṣmākam evam asyād anyā sā tena kālena tena samayena vāravālīnagare brāhmaṇasya śiri nāma sā mānavakadhītā abhūṣi | na khalv etad evaṁ draṣṭavyaṁ | tat kasya hetoḥ | eṣā sā bhikṣavaḥ yaśodharā tena kālena tena samayena vāravāliye nagare brāhmaṇasya śiri nāma dhītā abhūṣi | tadāpi mayā eṣā vīryeṇa labdhā etarahiṁ pi eṣā mayā vīryeṇa labdhā ||</p>
<p class='endsection'>iti śrīśirijātakaṁ samāptaṁ ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
