<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu9' lang='san'>
<header>
<ul>
<li class='division'>Mahāvastu</li>
</ul>
<h1>9. The Second Bhūmi</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a>tataś ca kāśyapasthaviraḥ mahākātyāyanam abravīt* |<br>
nirdiṣṭā prathamā bhūmi mahāsatva manoramā ||</p>
<p><a class='ref sc' id='sc2' href='#sc2'>SC 2</a>dvitīyāṁ saṁkramantānāṁ bhūmiṁ naravarātmajā |<br>
kiṁ cittaṁ bodhisattvānāṁ jāyate samanantaraṁ ||</p>
<p><a class='ref sc' id='sc3' href='#sc3'>SC 3</a>ke ca adhyāśayā santi dvitīyāyāṁ jinātmaja |<br>
bhūmiṁ tāṁ bodhisatvānāṁ yathābhūtam udīrayed iti ||</p>
<p><a class='ref sc' id='sc4' href='#sc4'>SC 4</a>tataḥ kātyāyanaḥ sthaviraḥ kāśyapam idam abravīt* |<br>
nirdeśaṁ bodhisatvānāṁ kīrtayiṣye manoramaṁ ||</p>
<p><a class='ref sc' id='sc5' href='#sc5'>SC 5</a><a class='ref sen' id='sen1.85' href='#sen1.85'>Sen 1.85</a> dvitīyāṁ saṁkramantānāṁ prathamato ’nujāyate |<br>
aratī bodhisatvānāṁ bhaveṣv iti na saṁśayaṁ ||</p>
</blockquote>
<p><a class='ref sc' id='sc6' href='#sc6'>SC 6</a>bodhisatvānāṁ bho jinaputra dvitīyāyāṁ bhūmau vartamānānāṁ ime adhyāśayā bhavanti | tadyathā kalyāṇādhyāśayā bhavanti snigdhādhyāśayāś ca bhavanti madhurādhyāśayāś ca bhavanti tīkṣṇādhyāśayāś ca bhavanti vipulādhyāśayāś ca bhavanti vicitrādhyāśayāś ca bhavanti gambhīrādhyāśayāś ca bhavanti aparyādinnādhyāśayāś ca bhavanti anupahatādhyāśayāś ca bhavanti asādhāraṇādhyāśayāś ca bhavanti unnatādhyāśayāś ca bhavanti akṛpaṇādhyāśayāś ca bhavanti anivartādhyāśayāś ca bhavanti akṛtrimādhyāśayāś ca bhavanti śuddhādhyāśayāś ca bhavanti dṛḍhādhyāśayāś ca bhavanti svabhāvādhyāśayāś ca bhavanti tṛptādhyāśayāś ca bhavanti pudgalādhyāśayāś ca bhavanti anantādhyāśayāś ca bhavanti ||</p>
<p><a class='ref sc' id='sc7' href='#sc7'>SC 7</a>kathaṁ bho dhutadharmadhara bodhisatvāḥ kalyāṇādhyāśayāḥ bhavanti || ucyate ||</p>
<blockquote class='gatha'>
<p><a class='ref sc' id='sc8' href='#sc8'>SC 8</a>buddhe dharme ca saṁghe ca na kāṁkṣanti kathaṁcana |<br>
iti adhyāśayas teṣāṁ kalyāṇa upadiśyate ||</p>
</blockquote>
<p><a class='ref sc' id='sc9' href='#sc9'>SC 9</a>kathaṁ bho dhutadharmadhara bodhisatvāḥ snigdhādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc10' href='#sc10'>SC 10</a>aṅgeṣu chidyamāneṣu manas teṣāṁ na kupyate |<br>
evam adhyāśayas teṣāṁ snigdhamṛdūpadiśyate ||</p>
</blockquote>
<p><a class='ref sc' id='sc11' href='#sc11'>SC 11</a>kathaṁ ca bho dhutadharmadhara bodhisatvāḥ madhurādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc12' href='#sc12'>SC 12</a><a class='ref sen' id='sen1.86' href='#sen1.86'>Sen 1.86</a> antaḥkuśalakarmāṇi sevanti puruṣottamāḥ |<br>
evam adhyāśayā madhurā bhavanti dhutabuddhinām iti ||</p>
</blockquote>
<p><a class='ref sc' id='sc13' href='#sc13'>SC 13</a>kathaṁ bho dhutadharmadhara bodhisatvāḥ tīkṣṇādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc14' href='#sc14'>SC 14</a>budhyanty āśayasaṁyuktā loke lokottare tathā |<br>
evam adhyāśayā tīkṣṇā bhavanti śuddhakarmaṇām iti ||</p>
</blockquote>
<p><a class='ref sc' id='sc15' href='#sc15'>SC 15</a>kathaṁ ca bho dhutadharmadhara bodhisatvā vipulādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc16' href='#sc16'>SC 16</a>sarvabhūtāna hitārthaṁ saṁcinonti śubhaṁ bahuṁ |<br>
evam adhyāśayā vipulā bhavanti paramarṣiṇām iti ||</p>
</blockquote>
<p><a class='ref sc' id='sc17' href='#sc17'>SC 17</a>kathaṁ bho dhutadharmadhara bodhisatvā vicitrādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc18' href='#sc18'>SC 18</a>vicitrāṇi manojñāṇi denti dānāny amatsarāḥ |<br>
evam adhyāśayā vicitrā bhavanty uttamadarṣinām iti ||</p>
</blockquote>
<p><a class='ref sc' id='sc19' href='#sc19'>SC 19</a>kathaṁ ca bho dhutadharmadhara bodhisatvā aparyādinnādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc20' href='#sc20'>SC 20</a>aparyādinnacittās te prativedhaparākramāḥ |<br>
evam adhyāśayas teṣām aparyādinna ucyate ||</p>
</blockquote>
<p><a class='ref sc' id='sc21' href='#sc21'>SC 21</a>kathaṁ ca bho dhutadharmadhara bodhisatvā anupahatādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc22' href='#sc22'>SC 22</a>na te śakyanti saṁhartuṁ duṣṭacittena kenacit* |<br>
evam adhyāśayas teṣāṁ na jātu upahanyate ||</p>
</blockquote>
<p><a class='ref sc' id='sc23' href='#sc23'>SC 23</a><a class='ref sen' id='sen1.87' href='#sen1.87'>Sen 1.87</a> kathaṁ ca bho dhutadharmadhara bodhisatvā asādhāraṇādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc24' href='#sc24'>SC 24</a>yaṁ nānyaḥ praṇidhiḥ kaścit* evaṁ satvasyopajāyate |<br>
sarvasatvasukhārthāya tad asādhāraṇaṁ vidur iti ||</p>
</blockquote>
<p><a class='ref sc' id='sc25' href='#sc25'>SC 25</a>kathaṁ ca bho dhutadharmadhara bodhisatvā unnatādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc26' href='#sc26'>SC 26</a>aparatīrthikamataṁ śrutvāvajñā pratiṣṭhate |<br>
unnatādhyāśayās tena narasiṁhā bhavanti te ti ||</p>
</blockquote>
<p><a class='ref sc' id='sc27' href='#sc27'>SC 27</a>kathaṁ ca bho dhutadharmadhara bodhisatvā akṛpaṇādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc28' href='#sc28'>SC 28</a>na kāmaguṇabhogārthaṁ saṁcinvanti śubhaṁ vidūḥ |<br>
tataś cākṛpaṇās teṣāṁ bhavanty adhyāśayā sadeti ||</p>
</blockquote>
<p><a class='ref sc' id='sc29' href='#sc29'>SC 29</a>kathaṁ ca bho dhutadharmadhara bodhisatvā anivartiyādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc30' href='#sc30'>SC 30</a>kāmaiḥ te nāvakīryante buddhatve kṛtaniścayāḥ |<br>
tenānivartiyās teṣām adhyāśayā iti smṛtāḥ ||</p>
</blockquote>
<p><a class='ref sc' id='sc31' href='#sc31'>SC 31</a>kathaṁ ca bho dhutadharmadhara bodhisatvā akṛtrimādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc32' href='#sc32'>SC 32</a>vaśi pratyekabuddhānāṁ na spṛhenti kathaṁcana |<br>
evaṁ cākṛtrimo bhavati teṣām adhyāśayaḥ sadeti ||</p>
</blockquote>
<p><a class='ref sc' id='sc33' href='#sc33'>SC 33</a>kathaṁ ca bho dhutadharmadhara bodhisatvāḥ śuddhādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc34' href='#sc34'>SC 34</a><a class='ref sen' id='sen1.88' href='#sen1.88'>Sen 1.88</a> lābhasatkāram utsṛjya paramārthābhikāṁkṣiṇo |<br>
śuddha adhyāśayas teṣām ity evam upadiśyate ||</p>
</blockquote>
<p><a class='ref sc' id='sc35' href='#sc35'>SC 35</a>kathaṁ ca bho dhutadharmadhara bodhisatvā dṛḍhādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc36' href='#sc36'>SC 36</a>na saṁharanti vīriyaṁ dharme lokair abhidrutā |<br>
evam adhyāśayās teṣāṁ dṛḍhā santi maharṣiṇām iti ||</p>
</blockquote>
<p><a class='ref sc' id='sc37' href='#sc37'>SC 37</a>kathaṁ ca bho dhutadharmadhara bodhisatvāḥ svabhāvādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc38' href='#sc38'>SC 38</a>mūrchitās te na bhuṁjanti parānnāny avasrutā |<br>
svabhāvādhyāśayas teṣām evam ārya praśaṁsyate ti ||</p>
</blockquote>
<p><a class='ref sc' id='sc39' href='#sc39'>SC 39</a>kathaṁ ca bho dhutadharmadhara bodhisatvāḥ tṛptādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc40' href='#sc40'>SC 40</a>nātra prasyandanti kāmeṣu niṣkramyābhiratāḥ sadā |<br>
evam adhyāśayo tṛpto bodhisatve praśaṁsyate ti ||</p>
</blockquote>
<p><a class='ref sc' id='sc41' href='#sc41'>SC 41</a>kathaṁ ca bho dhutadharmadhara bodhisatvāḥ pudgalādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc42' href='#sc42'>SC 42</a>svayaṁbhūsarvadarśitvam abhikāṅkṣanti paṇḍitāḥ |<br>
pudgalādhyāśayā bhavanti caivam apratimā dhruvāḥ ||</p>
</blockquote>
<p><a class='ref sc' id='sc43' href='#sc43'>SC 43</a><a class='ref sen' id='sen1.89' href='#sen1.89'>Sen 1.89</a> kathaṁ ca bho dhutadharmadhara bodhisatvā anantādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc44' href='#sc44'>SC 44</a>na prārthayanti mahābhogān adānaguṇasaṁpadā |<br>
anantādhyāśayāś caivaṁ bhavanti puruṣottamā iti ||</p>
<p><a class='ref sc' id='sc45' href='#sc45'>SC 45</a>sarvehi etehi viṁśadbhiḥ sarvadharmaviśāradā |<br>
samanvitā satpuruṣā śubhair adhyāśayair varā iti ||</p>
</blockquote>
<p><a class='ref sc' id='sc46' href='#sc46'>SC 46</a>imehi khalu bho dhutadharmadhara bodhisatvā viṁśadbhir adhyāśayaiḥ samanvāgatā bhavantīti ||</p>
<p><a class='ref sc' id='sc47' href='#sc47'>SC 47</a>evam ukte āyuṣmān mahākāśyapa āyuṣmantaṁ mahākātyāyanam uvāca || katihi bho jinaputra ākārehi bodhisatvā dvitīyāyāṁ bhūmau vartamānās tṛtīyāyāṁ bhūmau vivartanti || evam ukte āyuṣmān mahākātyāyano āyuṣmantaṁ mahākāśyapam uvāca || aṣṭāviṁśadbhiḥ bho dhutadharmadhara kāraṇehi bodhisatvā dvitīyāyāṁ bhūmau vartamānāḥ tṛtīyāyāṁ bhūmau vivartante || katamair aṣṭāviṁśadbhir ākāraiḥ || tadyathā lābhagurukāś ca bhavanti | satkāragurukāś ca bhavanti | kīrtiślokaparāś ca bhavanti | śaṭhāś ca bhavanti | viṣameṇa ca vṛddhiṁ kalpayanti | gurukopanabhāṣaṇaparāś ca bhavanti | triṣu rataneṣu na ca citrikārabahulā vitaranti | dakṣiṇīyeṣu bodhisatvacaritaṁ ca na paryeṣanti | yataś ca bodhisatvacaritabhūmiṁ prāpnuvanti tāṁ na pūjayanti | atirekapūjāye prāpyaṁ ca bhāraṁ na upādiyanti | aprāpyaṁ ca bhāraṁ upādiyitvā vitaranti | ākīrṇavihāreṇa ca nārtīyanti | mālyavastrālaṁkārābhāraṇānulepanadharāś ca bhavanti | alpaguṇaparituṣṭāś <a class='ref sen' id='sen1.90' href='#sen1.90'>Sen 1.90</a> ca bhavanti | abhīkṣṇaṁ lokaramaṇīyābhiratāś ca bhavanti | na ca sarvadhātū anityā saṁkalpayanti | svena ca varṇarūpeṇa param abhimanyanti | na ca viparītadarśanatyāgaṁ karonti | na ca yathoddiṣṭaṁ padavyaṁjanaṁ paripūrṇaṁ karonti | deśanāmatsariṇaś ca bhavanti | apātradarśinaś ca bhavanti | pātre ca na pratipādayanti | kaṭhinasantānāś ca bhavanti | asamīkṣakāriṇaś ca bhavanti || ye keci bho dhutadharmadhara bodhisatvā dvitīyāyāṁ bhūmau vartamānā tṛtīyāyāṁ bhūmau vivartanti sarve te imehi-r-aṣṭāviṁśadbhir ākārair vivartanti ||</p>
<p><a class='ref sc' id='sc48' href='#sc48'>SC 48</a>tatra idam iti ucyate ||</p>
<blockquote class='gatha'>
<p><a class='ref sc' id='sc49' href='#sc49'>SC 49</a>ity eṣā dvitīyā bhūmi bodhisatvānam ucyate |<br>
nānākuśalakośānāṁ lokārthasukhacāriṇāṁ ||</p>
<p><a class='ref sc' id='sc50' href='#sc50'>SC 50</a>ye hi doṣehi saṁyuktā vivartanti tathāvidhā |<br>
ye caivaṁ parivartantā na vivartanti paṇḍitāḥ ||</p>
<p><a class='ref sc' id='sc51' href='#sc51'>SC 51</a>durārohāṁ dhuradhīrāḥ pratipadyanti śūratāṁ |<br>
tāṁ ca lokānukampārthaṁ bahuduḥkhā caranti te ||</p>
<p><a class='ref sc' id='sc52' href='#sc52'>SC 52</a>te te devamanuṣyāṇāṁ pūjyāḥ sarve tathāgatāḥ |<br>
tathā hi vividhaṁ duḥkhaṁ upenti jñānapūrvakaṁ ||</p>
<p><a class='ref sc' id='sc53' href='#sc53'>SC 53</a>nānādhātum imaṁ lokam anuvartanti paṇḍitāḥ |<br>
tena teṣāṁ gatā kīrti loke samarumānuṣe iti ||</p>
</blockquote>
<p class='endsection'>iti śrīmahāvastu-avadāne dvitīyabhūmiḥ samāptā ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
