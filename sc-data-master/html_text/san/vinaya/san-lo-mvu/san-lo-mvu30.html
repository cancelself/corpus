<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu30' lang='san'>
<header>
<ul>
<li class='division'>Mahāvastu</li>
</ul>
<h1>30. The Story of Mālinī</h1>
</header>
<p><a class='ref sc' id='sc1' href='#sc1'>SC 1</a>buddhānām anutpāde pratyekabuddhā loke utpadyanti || tūṣṇīkaśobhanā mahānubhāvā ekacarā khaḍgaviṣāṇakalpā ekam ātmānaṁ damenti parinirvāyanti || aparo dāni pratyekabuddho kāśibhūmiṣu pūrvāhṇe grāmaṁ piṇḍāya praviśati prāsādikena abhikrāntapratikrāntena ālokitavilokitena saṁmiñjitaprasāritena saṁghaṭīpātracīvaradhāraṇena nāgo viya kāritakāraṇo antargatehi indrayehi abahirgatena mānasena sthitena dharmatāprāptena yugamātraṁ prekṣamāṇaḥ || grāmiko ca grāmato araṇyaṁ nirdhāvati karmāntaṁ pratyavekṣaṇāye prāsādiko abhiprasannadevamanuṣyo || pratyekabuddho taṁ grāmaṁ sāvadānaṁ piṇḍāya caritvā yathādhautena pātreṇa tataḥ grāmāto nirdhāvati || prāyonnakālo vartati na ca kenacid bhikṣā dinnā || grāmiko karmāntā pratyavekṣayitvā punar grāmaṁ praviśati paśyati ca naṁ pratyekabuddhaṁ grāmato nirdhāvantaṁ || tasya bhavati || prāyonnakālo vartati || jānāmi tāvaṁ kiṁ imena pravrajitena bhaikṣaṁ labdham iti || grāmikaḥ pratyekabuddham upasaṁkramya pṛcchati || ārya labdhaṁ bhaikṣaṁ ti || pratyekabuddho tūṣṇīkaśobhano tucchakaṁ pātraṁ grāmikasya darśayati || grāmiko pratyekabuddhasya tucchakaṁ pātraṁ dṛṣṭvā nam āha || yāvad asaṁvibhāgaśīlo jano yatra nāma evarūpo dakṣiṇīyo evaṁ mahantāto grāmāto yathādhautena pātreṇa nirdhāvati || ime kiṁ uddīpayaṁ paribhuṁjanti || so āha || bhagavaṁ āgaccha ahaṁ te āhāraṁ dāsyāmi || so taṁ pratyekabuddhaṁ gṛhītvā taṁ grāmaṁ praviṣṭo || so catuḥmahāpathe sthitvā avidhāvidhā ti krandati || avasthitagrāmikasya avidhāvidhan ti śabdaṁ śrutvā sastrīmanuṣyo grāmo sannipatitaḥ || grāmikasya <a class='ref sen' id='sen1.302' href='#sen1.302'>Sen 1.302</a> upasaṁkramitvā pṛcchanti || kiṁ kṣemaṁ kiṁ avidhāvidhaṁ ti krandasi || grāmika āha || krandāmi yenaite na saṁvibhāgaratā na saṁvibhāgaśīlāḥ yatra nāma evaṁ mahantāto grāmāto eko bhikṣu yathādhautena pātreṇa nirdhāvati || te dāni grāme mahallakā tasya grāmikasya śrutvā taṁ pratyekabuddhaṁ satkartavyaṁ manyensu || grāmikena pratyekabuddhaṁ gṛhaṁ praveśetvā āhāreṇa pratimānetvā yāvajjīvam upanimantrito || aham āryasya nimantremi yāvajjīvaṁ sarvasukhopadhānena || svayaṁdhītā saṁveditā || evan tuvaṁ āryaṁ taṁ divasam āhāreṇa upasthihisi || dārikā prītā tuṣṭā saṁvṛttā || śobhanaṁ me kalyāṇaṁ karma sevitaṁ || sā dāni taṁ pratyekabuddhaṁ divasam āhāreṇa upasthihati prāsādikābhiprasannadevamanuṣyā || pratyekabuddho parijñātabhojano sarvāśuciparikṣīṇo mahābhāgo || tasya dāni grāmikasya dhītus tāṁ pratyekabuddhasya īryāṁ paśyitvā udāraṁ pasādaṁ jātaṁ || tathā anye pi janā prasannā || so dāni pratyekabuddho tasya grāmikasya prasādena tatraiva grāmakṣetre anupādāya parinirvṛto || tato grāmikena taṁ pratyekabuddhaṁ dhyāyetvā stūpaṁ kṛtaṁ na cātikhuḍḍākaṁ na cātimahantaṁ sudhāmṛttikālepanaṁ || sā dāni grāmikasya dhītā taṁ stūpaṁ daivasikaṁ kāṁsyapātreṇa pūjeti gandhena mālyena ca dhūpena ca || paścāt tato stūpāto taṁ nānāprakāraṁ mālyaṁ vātena apakarṣīyate || tāye dāni taṁ mālyaṁ saṁkaḍḍitvā ceṭīhi sārdhaṁ dīrghamālāguḍikā nicitopacitā nānāpuṣpāṇāṁ || tatra tāye mālāye taṁ pratyekabuddhasya stūpaṁ sarvaṁ pariveṭhitaṁ || tasyā tāṁ mālāṁ tahiṁ stūpe sthitāṁ ca mālā ca sarvā rūpeṇa ca tejena ca abhibhavitvā tiṣṭhantīṁ deveṣu divyam āyuḥpramāṇaṁ kṣapetvā śobhantīṁ dṛṣṭvā ati-r-iva cittaprasādam utpannaṁ || sā dāni prasannacittā praṇidhānam <a class='ref sen' id='sen1.303' href='#sen1.303'>Sen 1.303</a> utpādeti || yādṛśeṣā mālā atra stūpe śobhati etādṛśā me mālā mūrdhni prādurbhaveyā yatra yatra upapadyeyaṁ ||</p>
<p><a class='ref sc' id='sc2' href='#sc2'>SC 2</a>sā dāni taṁ kalyāṇaṁ karmaṁ kṛtvā tatra cyavitvā deveṣūpapannā ratanamālāye ābaddhā tasyā tahiṁ upapannāye apsarasāṁ śatasahasraṁ parivāresi ||</p>
<p><a class='ref sc' id='sc3' href='#sc3'>SC 3</a>tato pi cyutā vārāṇasīyaṁ kṛkisya rājño agramahiṣīye kukṣismiṁ upapannā || navānāṁ vā daśānāṁ vā māsānām atyayena devīye dārikā prajātā prāsādikā darśanīyā ratanamālāye ābaddhā || tasyā mālinīti nāmaṁ kṛtaṁ || rājño kṛkisya priyā manāpā tathā sarvasya parijanasya sammatā sarvasyādhiṣṭhānasya yāvat kṛtapuṇyā dārikā ||</p>
<blockquote class='gatha'>
<p><a class='ref sc' id='sc4' href='#sc4'>SC 4</a>pratiyekabuddho grāmaṁ piṇḍāya upasaṁkrame |<br>
yathādhautena pātreṇa tato grāmāto niṣkramet* ||</p>
<p><a class='ref sc' id='sc5' href='#sc5'>SC 5</a>tam enaṁ grāmiko dṛṣṭvā saṁbuddham idam abravīt* |<br>
kiñci arogo bhagavāṁ labhyate piṇḍayāpanaṁ ||</p>
<p><a class='ref sc' id='sc6' href='#sc6'>SC 6</a>tato ’sya bhagavan pātraṁ grāmikasya praṇāmaye |<br>
na cātra adarśī bhikṣāṁ daurmanasyaṁ grāmikasya ’bhūt* ||</p>
<p><a class='ref sc' id='sc7' href='#sc7'>SC 7</a>andhabhūto ayaṁ loko mithyādṛṣṭihato sadā |<br>
etādṛśaṁ dakṣiṇīyaṁ na pūjenti yathārahaṁ ||</p>
<p><a class='ref sc' id='sc8' href='#sc8'>SC 8</a>grāmāntaṁ upasaṁkramya sthihitvāna catuṣpathe |<br>
avidhāvidhaṁ ti krandati tato sannipate janāḥ ||</p>
<p><a class='ref sc' id='sc9' href='#sc9'>SC 9</a>mahājano samāgatvā istriyo puruṣā pi ca |<br>
grāmikaṁ upasaṁkramya kiṁ karoma avidhāvidhaṁ ti ||</p>
</blockquote>
<p><a class='ref sc' id='sc10' href='#sc10'>SC 10</a><a class='ref sen' id='sen1.304' href='#sen1.304'>Sen 1.304</a> grāmiko āha ||</p>
<blockquote class='gatha'>
<p><a class='ref sc' id='sc11' href='#sc11'>SC 11</a>yaṁ nūnaṁ koṭi yuṣmākaṁ na saṁvibhāgarato jano |<br>
eṣo hi etasmiṁ grāmasmiṁ eko bhikṣu vihanyati ||</p>
<p><a class='ref sc' id='sc12' href='#sc12'>SC 12</a>grāmikasya vacanaṁ śrutvā sarvo grāmo sa-istriyo |<br>
sārāyaṇīyaṁ karensu saṁbuddhasya punaḥ punaḥ ||</p>
<p><a class='ref sc' id='sc13' href='#sc13'>SC 13</a>tam enaṁ grāmiko vaca sabhāryāko saputrako |<br>
sarvasukhavihāreṇa nimantremi tathāgataṁ ||</p>
<p><a class='ref sc' id='sc14' href='#sc14'>SC 14</a>grāmikasya svakā dhītā śucivastrā suvāsanā |<br>
ācāraguṇasampannā upasthīya tathāgataṁ ||</p>
<p><a class='ref sc' id='sc15' href='#sc15'>SC 15</a>grāmikasya prasādena tasmiṁ grāmasmiṁ suvrato |<br>
saṁbuddho parinirvāyi ṛṣi kṣīṇapunarbhavaḥ ||</p>
<p><a class='ref sc' id='sc16' href='#sc16'>SC 16</a>taṁ nirvṛtaṁ dhyāyetvāna stūpaṁ kāresi grāmiko |<br>
nṛtyavāditagītena pūjāṁ kāresi maharṣiṇo ||</p>
<p><a class='ref sc' id='sc17' href='#sc17'>SC 17</a>samāsādya sitaṁ puṣpaṁ vātena apakarṣitaṁ |<br>
ekādhyaṁ saṁharitvāna dīrghamālāṁ vagūhayet* ||</p>
<p><a class='ref sc' id='sc18' href='#sc18'>SC 18</a>sā yādṛśī tatraiva mahyaṁ mālā citrā upaniśritā |<br>
etādṛśī me śirasi bhotu mālā yathā ayaṁ ||</p>
<p><a class='ref sc' id='sc19' href='#sc19'>SC 19</a>yatra yatropapadyehaṁ tatra m’ etaṁ samṛdhyatu ||</p>
<p><a class='ref sc' id='sc20' href='#sc20'>SC 20</a>sā taṁ karmaṁ karitvāna kalyāṇaṁ buddhavarṇitaṁ |<br>
trāyastriṁśeṣu deveṣu upapadyi ’tha apsarā ||</p>
<p><a class='ref sc' id='sc21' href='#sc21'>SC 21</a>apsarāśatasahasraṁ ca puraskṛtvāna tāṁ sthitā |<br>
tāsāṁ sā pravarā śreṣṭhā nārī sarvāṅgaśobhanā ||</p>
<p><a class='ref sc' id='sc22' href='#sc22'>SC 22</a><a class='ref sen' id='sen1.305' href='#sen1.305'>Sen 1.305</a> tato tāsāṁ cyavitvāna devakanyā maharddhikā |<br>
rājño kṛkisya bhāryāya kukṣismiṁ upapadyi ’tha ||</p>
<p><a class='ref sc' id='sc23' href='#sc23'>SC 23</a>nirgate dvādaśamāse rājabhāryā prajāyata |<br>
mālinīṁ nāma nāmena nārīṁ sarvaṅgaśobhanāṁ ||</p>
<p><a class='ref sc' id='sc24' href='#sc24'>SC 24</a><span class='gap'>+ + + + + +</span> ativarṇā atirūpavatī abhūt* |<br>
śreṣṭhā ca rājakanyānāṁ dhītā sā kāśirājino ||</p>
<p><a class='ref sc' id='sc25' href='#sc25'>SC 25</a>ācāraguṇasampannā śucivastrā suvāsanā |<br>
rājño kṛkisya antike tiṣṭhate prāṁjalīkṛtā ||</p>
<p><a class='ref sc' id='sc26' href='#sc26'>SC 26</a>tam enam avadad rājā tiṣṭhantīṁ prāṁjalīkṛtāṁ |<br>
brāhmaṇāṁ me tuvaṁ bhadre bhojāpehi atandritā ||</p>
<p><a class='ref sc' id='sc27' href='#sc27'>SC 27</a>pituḥ sā vacanaṁ śrutvā brāhmaṇānām anūnakāṁ |<br>
viṁśatsahasrāṁ bhojeti sarvakāmehi mālinī ||</p>
<p><a class='ref sc' id='sc28' href='#sc28'>SC 28</a>tam enaṁ brāhmaṇā dṛśya mālinīm apsaropamāṁ |<br>
rāgagrasitacittāś ca ullapanti punar punaḥ ||</p>
<p><a class='ref sc' id='sc29' href='#sc29'>SC 29</a>uddhatāṁ unnatāṁ dṛṣṭvā capalāṁ prākaṭendriyāṁ |<br>
mālinī saṁvicinteti na ime dakṣiṇārahā ||</p>
<p><a class='ref sc' id='sc30' href='#sc30'>SC 30</a>sā āruhitvā prāsādaṁ samantena vilokaye |<br>
adarśī bhagavato siṣyaṁ saṁbuddhasya śirīmato ||</p>
<p><a class='ref sc' id='sc31' href='#sc31'>SC 31</a>sā prāsādavaragatā kāśikavaracandanena āliptā |<br>
rājño kṛkisya dhītā sarvā diśatā viloketi ||</p>
<p><a class='ref sc' id='sc32' href='#sc32'>SC 32</a>sā addaśāsi <span class='gap'>+ + +</span> prāsādiken’ iṁjitena praviśantāṁ |<br>
buddhasya śrāvakān bāhitapāpāṁ antimaśarīrāṁ ||</p>
<p><a class='ref sc' id='sc33' href='#sc33'>SC 33</a><a class='ref sen' id='sen1.306' href='#sen1.306'>Sen 1.306</a> sā dāsīṁ preṣeti eteṣāṁ ṛṣīṇāṁ vandanaṁ bruhi |<br>
vanditvā ca bhaṇāhi praviśatha bhadanta niṣīdātha ||</p>
<p><a class='ref sc' id='sc34' href='#sc34'>SC 34</a>sā dāsī upagamya pādāṁ vanditvā bhāvitātmanāṁ |<br>
prāñjalikṛtā avocat praviśatha bhadanta niṣīdātha ||</p>
<p><a class='ref sc' id='sc35' href='#sc35'>SC 35</a>rāgā upātivṛttā viśāradā agrapaṇḍitā loke |<br>
buddhasya śrāvakā bāhitapāpā antimaśarīrāḥ ||</p>
<p><a class='ref sc' id='sc36' href='#sc36'>SC 36</a>taṁ pāṇḍaraṁ ca sukṛtaṁ sutoraṇaṁ khaḍga-asiguptaṁ |<br>
praviśensuḥ antaḥpuraṁ rājño dhītuḥ manāpāye ||</p>
<p><a class='ref sc' id='sc37' href='#sc37'>SC 37</a>kāśikapratyāstaraṇaṁ suvicitrakalāpakaṁ maṇivicitraṁ |<br>
vicitrapuṣpāvakīrṇaṁ prajñaptaṁ āsanaṁ āsi ||</p>
<p><a class='ref sc' id='sc38' href='#sc38'>SC 38</a>padmam iva śubhābhāsaṁ jaleruhaṁ yatha jale anupaliptaṁ |<br>
tatha anupaliptacittā tatra niṣīde vigatamohā ||</p>
<p><a class='ref sc' id='sc39' href='#sc39'>SC 39</a>śālīnāmodanavidhim akālakam anekavyaṁjanam upetaṁ |<br>
svahastam upanāmayate yathā bhadantāna abhiroce ||</p>
<p><a class='ref sc' id='sc40' href='#sc40'>SC 40</a>te bhikṣū avacensuḥ śāstā mo agrapaṇḍito loke |<br>
tasyā prathamaṁ bhaktaṁ so bhuṁjaye va mahāvīro ||</p>
<p><a class='ref sc' id='sc41' href='#sc41'>SC 41</a>buddho ti sruṇitva ghoṣaṁ loke kutūhalaṁ aśrutapūrvaṁ |<br>
adhikataraṁ sā prasīde imehi kila so viśiṣṭataro ||</p>
<p><a class='ref sc' id='sc42' href='#sc42'>SC 42</a>sā mālinī avoca bhuñjitvā śāstuno haratha bhaktaṁ |<br>
<a class='ref sen' id='sen1.307' href='#sen1.307'>Sen 1.307</a> abhivādanaṁ ca brutha mama vacanāto lokanāthasya ||</p>
<p><a class='ref sc' id='sc43' href='#sc43'>SC 43</a>adhivāse bhaktaṁ bhagavāṁ suvetanā sārdhaṁ bhikṣusaṁghena |<br>
antaḥpurasya madhye rājño dhītuḥ manāpāya ||</p>
</blockquote>
<p><a class='ref sc' id='sc44' href='#sc44'>SC 44</a>te dāni bhagavato kāśyapasya agraśrāvakā tiṣyo ca bhāradvājo mālinīye bhaktaṁ paribhuṁjitvā bhagavato kāśyapasya bhaktam ādāya ṛṣivadanaṁ nirdhāvitā || bhagavato kāśyapasya piṇḍapātram upanāmetvā mālinīye vacanena bhagavantaṁ kāśyapaṁ vandanaṁ vadensu || kṛkisya bhagavaṁ kāśirājño dhītā bhagavato vandanaṁ pṛcchati saśrāvakasaṁghasya śuvedāni ca bhaktena nimantreti sārdhaṁ bhikṣusaṁghena rājño kṛkisya antaḥpure tasyā bhagavāṁ adhivāsetu anukampām upādāya || bhagavatā kāśyapena vaineyavaśena adhivāsitaṁ || ye tehi mahāśrāvakehi sārdhaṁ puruṣā gatā bhagavato kāśyapasya ovādam ādāya tehi gatvā mālinīye niveditaṁ || adhivāsitaṁ tena bhagavatā kāśyapena śuvedāni bhaktaṁ sārdhaṁ bhikṣusaṁghena || mālinīye teṣāṁ puruṣāṇāṁ śrutvā tām eva rātriṁ prabhūtaṁ khādanīyaṁ bhojanīyaṁ pratijāgaritvā bhagavato kāśyapasya kālam ārocāpitaṁ || bhagavāṁ kālajño velājño samayajño pudgalajño pudgalaparāparajño || kālyam eva nivāsayitvā pātracīvaram ādāya yena cārikāvikālo saṁprāpto sāyaṁ māgadhe prātarāśe vartamāne sārdhaṁ viṁśatīhi bhikṣusahasrehi vārāṇasiṁ nagaraṁ praviśet* || haṁsapraḍīnakam iva buddhā bhagavanto nagaraṁ praviśanti || dakṣiṇapārśve tiṣyo mahāśrāvako || vāme pārśve bhāradvājo mahāśrāvakaḥ || teṣāṁ pṛṣṭhato catvāro mahāśrāvakā caturṇāṁ aṣṭa aṣṭānāṁ ṣoḍaśa ṣoḍaśānāṁ dvātriṁśa dvātriṁśatānāṁ catuṣaṣṭi || evaṁ bhagavāṁ viṁśatīhi bhikṣusahasrehi puraskṛto <a class='ref sen' id='sen1.308' href='#sen1.308'>Sen 1.308</a> rājño kṛkisya antaḥpuraṁ praviśati || bhagavato nagaraṁ praviśantasya onatā bhūmir unnamati samaṁ bhūmitalaṁ jātaṁ saṁsthāti || aśucipāṣāṇaśarkarakaṭhallā bhūmiṁ praviśanti muktapuṣpāvakīrṇā mahī saṁsthāti || puṣpopagā vṛkṣā puṣpanti phalopagā vṛkṣā phalanti | ye tatra mārge vāmadakṣiṇena vāpīyo vā puṣkariṇīyo vā śītalasya vārisya bharitā bhavanti utpalapadumakumudapuṇḍarīkanalinīsaugandhikāpracchannā | udupānamukhā toyaṁ prasyandati | aśvā hīṣyanti ṛṣabhā nardanti hastikuṁjarā nardanaṁ muṁcanti || samanantaraṁ indrakīlaṁ pādena cokramati sarvaṁ ca nagaraṁ prakampati | andhā ālokenti badhirāḥ śabdaṁ śṛṇvanti unmattakāḥ smṛtiṁ pratilabhante vyādhitā vyādhito muṁcanti gurviṇīyo arogāḥ prasūyanti nagnānāṁ cailāḥ prādurbhavanti bandhanabaddhānāṁ bandhanāni sphuṭanti peḍākaraṇḍāvṛtāni ratanāni saṁghaṭṭanti bhājanāni raṇanti | ye bhavanti nagare parivādinīyo vallakīyo veṇuvīṇāmṛdaṁgabherīpaṇavā asaṁkhatāny api aghaṭṭitāni saṁpravādyanti | śukasārikakokilahaṁsamayūrāḥ svakasvakāni rutāni muṁcanti || caturaṅgulena ca bhūmiṁ asaṁspṛśanto gacchati dharaṇitale ca padacakrāṇi prādurbhavanti sahasrārāṇi sanābhikāni sarvākāraparipūrṇāni antarīkṣe ca devā divyāni tūryasahasrāṇi pravādayanti divyāni puṣpavarṣāṇi pravarṣanti || bhagavāṁ kāśyapo saśrāvakasaṁgho edṛśāye vidhīye edṛśāye vibhūṣāye edṛśena samudayena edṛśāye ṛddhīye edṛśena vibhavena devamanuṣyehi satkriyanto saśrāvakasaṁgho rājño kṛkisya antaḥpuraṁ praviṣṭo || bhagavāṁ mālinīye saśrāvakasaṁgho tahiṁ abhyantarime catuḥśāle mahāsatkāreṇa pariviṣṭo prabhūtena praṇītena svādanīyena bhojanīyena ṛjurasena agrarasena <a class='ref sen' id='sen1.309' href='#sen1.309'>Sen 1.309</a> avigatarasena pratyagrarasena || bhagavāṁ bhuktāvī saśrāvakasaṁgho dhautahasto apanītapātro mālinīṁ dharmayā kathayā saṁdarśayitvā samādāpayitvā samuttejayitvā saṁpraharṣayitvotthāyāsanāto prakrame ||</p>
<p><a class='ref sc' id='sc45' href='#sc45'>SC 45</a>yāni tāni kṛkisya kāśirājño viṁśati brāhmaṇasahasrāṇi nityabhojikā te kupitā yaṁ mālinīye bhagavāṁ kāśyapo saśrāvakasaṁgho rājakule pariviṣṭo mahatā satkāreṇa mahatā sanmānena || tehi sarvā brāhmaṇapariṣā sannipātitā anekāni brāhmaṇasahasrāṇi || tena kālena tena samayena brāhmaṇākrāntā pṛthivī bhavati || saṁnipatitā mālinīṁ ghātetukāmā || eṣā yeva atra rājakule brāhmaṇānāṁ kaṇṭako utpanno || kṛkiś ca rājā brāhmaṇeṣu abhiprasanno tasya viṁśa brāhmaṇasahasrā daivasikaṁ bhuṁjanti eṣā ca pitṛṇā brāhmaṇānāṁ niyojitā etāni brāhmaṇāni daivasikaṁ bhojehīti etāye brāhmaṇānāṁ avamanyitvā śramaṇā rājakule praveśitā eṣāṁ ca edṛśo pūjāsatkāro kṛto || sā eṣā yat taṁ brāhmaṇānāṁ upajīvyaṁ rājakulāto pūjāsatkārārthaṁ śramaṇānāṁ pariṇāmeti mānayantīti || tehi brāhmaṇehi eṣo vyavasāyo kṛto mālinī māretavyā || kṛkī ca kāśirājā janapadaṁ pratyavekṣako va gato || tehi brāhmaṇehi kṛkisya rājño dūto preṣito || edṛśaṁ mālinīye brāhmaṇānāṁ mūle abahumānam utpannaṁ | kāśyapasya saśrāvakasaṁghasya rājakulaṁ praveśitvā edṛśo ca pūjāsatkāro kṛto brāhmaṇānāṁ darśanaṁ pi na deti || yathā mahārājena saṁdiṣṭaṁ tathā na karoti || yan tu brāhmanānāṁ rājakule nityakaṁ viṁśatīnāṁ brāhmaṇasahasrāṇāṁ taṁ pi na vartati || mālinī brāhmaṇānāṁ darśanaṁ pi na deti || rājā śrutamātreṇaiva janapadātto <a class='ref sen' id='sen1.310' href='#sen1.310'>Sen 1.310</a> vārāṇasim āgato paśyati anekāṁ brāhmaṇānāṁ sahasriyo samāgatāni || so yena brāhmaṇās tenaiva gato || brāhmaṇā pi rājño pratyudgatā jayena vardhāpayitvā etāṁ prakṛtiṁ mālinīye taṁ sarvaṁ kṛkisya rājño nivedenti || mahārāja eṣā mālinī brāhmaṇānāṁ kaṇṭako utpannā na śakyaṁ brāhmaṇehi rājño nityakaṁ pratīcchituṁ yāvan na mālinī ghātitā || eṣa samagrāye brāhmaṇaparṣāye niścayo utpanno || rājā pi brāhmaṇyo | eṣā brāhmaṇapariṣāya kriyā anuparivartitavyā || yadi te brāhmaṇyaṁ aparityaktaṁ mālinīṁ parityajāhi | atha te mālinī aparityaktā nāsti te brāhmaṇyaṁ || brāhmaṇapariṣāyā kriyām anuparivartantasya tasya rājño etad abhūṣi || imā brāhmaṇākrāntā pṛthivī bahubrāhmaṇyā | yadi mālinīṁ na parityajiṣyāmi ḍimbaṁ bhaviṣyati | naivaṁ mālinī bhaviṣyati naivam ahaṁ ||</p>
<blockquote class='gatha'>
<p><a class='ref sc' id='sc46' href='#sc46'>SC 46</a>tyajed ekaṁ kulasyārthaṁ grāmārthaṁ tu kulaṁ tyajet* |<br>
grāmaṁ janapadasyārthaṁ ātmārthaṁ pṛthivīṁ tyaje ||</p>
</blockquote>
<p><a class='ref sc' id='sc47' href='#sc47'>SC 47</a>te dāni kāśirājñā mālinī parityaktā || yathā brāhmaṇapariṣāye abhiprāyam tathā bhavatu || te dāni brāhmaṇā āhansu || yadi parityaktā mālinī āṇāpiyatu rājñā || tato tena bāhire nagarāto brāhmaṇānāṁ mūle sthitakena dūto preṣito || āgacchatha mālinīm ānetha tti || rājavacanena dūto rājakulam anuprāptaḥ || āgaccha mālinī parityaktāsi pitari brāhmaṇānāṁ | brāhmaṇehi jīvitād vyaparopyasi || mālinīye mātaraṁ āgatvā ārāvo mukto sarveṇa ca antaḥpureṇa || nagare sarvajano tena ārāvaśabdena utkaṇṭhito ākulībhūto || mahaṁ āsi rodanaṁ ||</p>
<p><a class='ref sc' id='sc48' href='#sc48'>SC 48</a><a class='ref sen' id='sen1.311' href='#sen1.311'>Sen 1.311</a>mālinī vārāṇasīto dūtena niṣkāsyati pituḥ sakāśaṁ || sā dāni dūtehi niṣkāsītā pituḥ allīpitā || iyaṁ mahārāja mālinī || rājñā aśrukaṇṭhena rudanmukhena mahato janakāyasya mālinī brāhmaṇānāṁ dattā parityaktā pitare || sā dāni mālinī yatra kāle pitari parityaktā brāhmaṇānām ājñākṛtā || tataḥ mālinī prāṁjalīkṛtā brāhmaṇapariṣāye praṇipatitvā || icchāmi ekāṁ prajñaptiṁ brāhmaṇapariṣā yadi pramāṇan ti || te āhansu || jalpa yā te vijñapti || āha || ahaṁ pitari brāhmaṇānāṁ parityaktā yuṣmākaṁ ahaṁ vaśagatā || brāhmaṇapariṣāye evam eva niścayo mālinī māretavyā || tad icchāmi brāhmaṇapariṣāyam eva sakāśāto saptāhaṁ jīvituṁ dānaṁ dāsyāmi puṇyaṁ ca kariṣyāmi || ahaṁ ca brāhmaṇānāṁ kṛtopasthānā mayāpi brāhmaṇā upasthāpitā pitur vacanena || tato me saptāhasyātyayena māretha yaṁ vā vo kṣamati taṁ karotha || teṣāṁ brāhmaṇānāṁ mahattarakānām utpannaṁ || evam etaṁ yathā mālinī jalpati cirakālam etāye brāhmaṇā upasthāpitā pitur vacanena bhojāpitāḥ | paścā etāye pāpakaṁ cittam utpannaṁ yaṁ brāhmaṇāṁ mellitvā śramaṇānām abhiprasannā || tato nārhati bhūyo śramaṇānāṁ dānaṁ dātuṁ utsṛṣṭā na teṣāṁ brāhmaṇānām eva eṣā saptarātraṁ dānaṁ dāsyati | tad dīyatu etāya vijñaptiḥ mucyatu saptarātraṁ saptāhasyātyayena haniṣyati || yaṁ kāraṇaṁ brāhmaṇapariṣāye eṣa niścaya utpannas taṁ mālinīye jīvamānāya kāryaṁ || tasyā tehi brāhmaṇehi dattā vijñaptiḥ || saptarātram utsṛṣṭā mahato janakāyasya brāhmaṇānāṁ sakāśāto apramādā bhaveyā saptarātraṁ pi na vilupe tti || sā dāni osṛṣṭā samānāpi nūnaṁ sārdhaṁ mahatā janakāyena parivṛtā punaḥ rājakulaṁ praviṣṭā pitaraṁ vijñāpeti || icchāmi imāni sapta divasāni dānaṁ ca dātuṁ puṇyaṁ <a class='ref sen' id='sen1.312' href='#sen1.312'>Sen 1.312</a> ca kartuṁ yatra mama abhiprāyo || rājā āha || evam astu karohi putri puṇyaṁ yatra te abhiprāyo || sā āha || bhagavantaṁ kāśyapaṁ samyaksaṁbuddhaṁ saśrāvakasaṁghaṁ saptāham iha rājakule pariviṣeyaṁ || rājā āha || anumodāhi tvaṁ || bhagavāṁ kāśyapo saśrāvakasaṁgho rājakule saptāhaṁ bhaktena upanimantrito || anukampām upādāya bhagavatā kāśyapena vaineyavaśena mahājanakāyaṁ vinayam āgamiṣyatīti adhivāsitaṁ || te brāhmaṇā parikupitā icchanti hanituṁ jīvantīṁ || mālinī prāṁjalīkṛtā || kṣamatha tāvat saptāhaṁ yāvad dadāmi dānaṁ || dadanto brāhmaṇā kāmakāro vaḥ ||</p>
<p><a class='ref sc' id='sc49' href='#sc49'>SC 49</a>tāye prathamasmiṁ divasasmiṁ śāstā bhojāpito saha gaṇena antaḥpurasya madhye mātuś ca pituś ca madhyagatāye || śāstā ca prasādanīyāṁ rājño kathaye kathāṁ || vinīvaraṇe ca dharme abhisameti rājā antaḥpureṇa saha || dvitīyasmiṁ divasasmiṁ vinesi paṁca putraśātā || tṛtīyasmiṁ divasasmiṁ yo teṣām abhūṣi parivāro ca || caturthasmiṁ divase rājāmātyāṁ vineti saṁbuddaḥ || paṁcame yaṁ ca balāgraṁ prathamaphale niveśaye śāstā || ṣaṣṭhasmiṁ divasasmiṁ rājācāryaṁ vineti saṁbuddhaḥ || nigamāṁ ca saptame śrotāpattiphale vinaye || rājāpi hṛṣṭacitto saṁbuddhaṁ paśyiya saha gaṇena bhagavantaṁ kāśyapaṁ nimantrayed agrabhaktena || mālinīye saptame divase bhagavantaṁ kāśyapaṁ bhuktāviṁ viditvā apanītapātraṁ praṇidhānam utpāditaṁ || anantareṇāhaṁ duḥkhasyāntaṁ kareyaṁ | edṛśo me putro bhaveyā yathāyaṁ bhagavanto kāśyapo devamanuṣyāṇāṁ arthacaryāṁ carati || evaṁ mama putro anuttarāṁ samyaksaṁbodhim abhisaṁbodhitvā devamanuṣyāṇām arthacaryāṁ caratu || mālinīye <a class='ref sen' id='sen1.313' href='#sen1.313'>Sen 1.313</a> bhrātā aniyavanto nāma kumāro | tenāpi praṇihitaṁ || edṛśo me pitā bhaveyā yathāyaṁ bhagavāṁ kāśyapo etarahiṁ | tatra ca ahaṁ duḥkhasyāntaṁ kareyaṁ || evaṁ bhagavatā kāśyapena kṛkī ca kāśirājā sāntaḥpuro paṁca kumāraśatā amātyā ca bhaṭṭabalāgraṁ yobhūyena ca naigamā sarve āryadharmehi vinītā || teṣām etaḍ abhūṣi || asmākaṁ mālinī kalyāṇamitrā mālinīm āgamya asmākaṁ sarvadharmeṣu dharmacakṣur viśuddhaṁ || tāṁ brāhmaṇā jīvitād vyaparopayiṣyanti || api nāma vayaṁ ātmānaṁ parityajeyāma na mālinīṁ || tehi teṣāṁ brāhmaṇānāṁ saṁdiṣṭaṁ || ete vayaṁ mālinīye saha āgacchāmaḥ mālinī asmākaṁ kalyāṇamitrā na yuṣme śaktā asmehi jīvantehi mālinīṁ jīvitād vyaparopayituṁ || yadā vayaṁ sarve na bhavāma evaṁ yuṣme śaknotha tāṁ mālinīṁ jīvitād vyaparopayituṁ || te dāni saparivārāḥ sabalavāhanāḥ mālinīm agrato kṛtvā vārāṇasīto nirgamya yena tāni brāhmaṇasahasrāṇi tena praṇatā || te brāhmaṇās taṁ anantaṁ balāgraṁ dṛṣṭvā mālinīye saha āgacchantaṁ bhītā trastā || tehi dūto preṣito rājño ca || nirgamyatu muktā bhavatu mālinī taṁ divasaṁ yā caiṣā uddhṛtadaṇḍā eṣā pitare ālokaṁ nisṛṣṭā bhavatūddhṛtadaṇḍā || eṣā na asmākaṁ mālinī aparādhyati | kāśyapo asmākaṁ saparivāro aparādhyati tasya vayaṁ daṇḍaṁ kariṣyāmaḥ ||</p>
<p><a class='ref sc' id='sc50' href='#sc50'>SC 50</a>tehi dāni sannaddhakavacitāḥ sahasrayogā daśa puruṣā ṛṣivadane preṣitāḥ kāśyapaṁ śramaṇaṁ saśrāvakasaṁghaṁ jīvitād vyaparopayatha || te bhagavatā kāśyapena maitryā sphāritvā āryadharmehi pratiṣṭhāpitā || tehi brāhmaṇehi apare viṁśa puruṣāḥ sannaddhakavacitāḥ preṣitāḥ kāśyapaṁ śramaṇaṁ jīvitād vyaparopayatha || te puruṣā ṛṣivadanaṁ gatāḥ sannaddhāḥ sapraharaṇāḥ || te pi bhagavatā maitryā sphāritvā ārye dharme pratiṣṭhāpitāḥ || evaṁ <a class='ref sen' id='sen1.314' href='#sen1.314'>Sen 1.314</a> triṁśac catvāriṁśa paṁcāśaṁ yattakā preṣitā tattakā kāśyapena bhagavatā maitryāya sphāritvā āryadharmehi pratiṣṭhāpitāḥ || ākarṣaṇā eṣā buddhānāṁ || bhagavatā vaineyasatvānāṁ ākarṣaṇatāyai yattakā tahiṁ buddhavaineyā āsi tehi brāhmaṇasahasrehi tattakā tehi visarjitāḥ te ca bhagavatā sarve āryadharmehi vinītāḥ || mithyāpratipannā avaśiṣṭā anekaprāṇasahasriye || teṣām āryadharmehi vinītānāṁ bhavati || na ete brāhmaṇā buddhamāhātmyaṁ jānanti | yadi ete bhagavantaṁ kāśyapam upasaṁkramensuḥ mahatā arthena saṁyujyensuḥ || tehi teṣāṁ brāhmaṇānāṁ dūto preṣito || bhagavāṁ kāśyapo samyaksaṁbuddho mahātmā mahākāruṇiko lokasyānugrahapravṛtto || mā bhavanto bhagavato kāśyapasyāntike bhikṣusaṁghasya bādhituṁ pradūṣetha || evaṁ mānaṁ ca madaṁ ca jahitvā āgacchatha sarve bhagavato kāśyapasya pādavandanaṁ mahatā arthena saṁprayujyatha ||</p>
<blockquote class='gatha'>
<p><a class='ref sc' id='sc51' href='#sc51'>SC 51</a>satya apiśunavarṇā naṁ ca arthavatī śucī |<br>
anyeṣāṁ madhurā vyaktā buddhasya sakhilā girā ||</p>
<p><a class='ref sc' id='sc52' href='#sc52'>SC 52</a>tarpaṇīyā nirvamhaṇī sarvadāhavināśanī |<br>
nelavarṇā sukhavarṇā buddhasya sakhilā girā ||</p>
<p><a class='ref sc' id='sc53' href='#sc53'>SC 53</a>agadgadā avikalā avitathā ananyathā |<br>
yathātathā avikalpitā buddhasya sakhilā girā ||</p>
<p><a class='ref sc' id='sc54' href='#sc54'>SC 54</a>jñeyajñānā anutpannā anosānā asādiśā |<br>
naravaśā suvibhaktā ca vācā amitabuddhino ||</p>
<p><a class='ref sc' id='sc55' href='#sc55'>SC 55</a>satyaṁ cāpiśunaṁ ca bhāṣati<br>
sa sarvataḥ puna maitracitto |<br>
<a class='ref sen' id='sen1.315' href='#sen1.315'>Sen 1.315</a> upakāre paramārthasaṁhitaṁ<br>
etaṁ vā paramaṁ subhāṣitaṁ ||</p>
<p><a class='ref sc' id='sc56' href='#sc56'>SC 56</a>āviṣṭaṁ gaditaṁ sa bhāṣati<br>
uccanīcam atha api madhyamaṁ |<br>
anupadaṁ anvakṣaraṁ viśuddhaṁ<br>
etaṁ vā paramaṁ subhāṣitaṁ ||</p>
<p><a class='ref sc' id='sc57' href='#sc57'>SC 57</a>paramakaruṇam uditayuktāṁ<br>
girāṁ bhāṣati daśaphalayuktāṁ |<br>
aṣṭāṁg’ upetacatuṣprakārāṁ<br>
etaṁ vā paramaṁ subhāṣitaṁ ||</p>
<p><a class='ref sc' id='sc58' href='#sc58'>SC 58</a>vācāṁ bhāṣati paṁcapuṇyāṁ<br>
suniścitāṁ vā puna chinnasaṁśayāṁ |<br>
na ca karma kiṁci karoti pāpaṁ<br>
tathāvidhaṁ uttamapauruṣatvaṁ ||</p>
<p><a class='ref sc' id='sc59' href='#sc59'>SC 59</a>evaṁ upetaṁ varalakṣaṇehi<br>
mahādyutigaṇam anuśāsate |<br>
varaṁ jñātīratanaṁ prahāya<br>
ratiṁ ca sphītāṁ abhiniṣkrame ||</p>
<p><a class='ref sc' id='sc60' href='#sc60'>SC 60</a>amṛtapadaṁ jigīṣuṁ nandajātā<br>
drumasāraṁ varagandham uttamaṁ |<br>
locetvāna kṛtavikṛtaṁ taṁ<br>
atha tenaiva pacesi odanaṁ ||</p>
<p><a class='ref sc' id='sc61' href='#sc61'>SC 61</a><a class='ref sen' id='sen1.316' href='#sen1.316'>Sen 1.316</a> evam iha kāśyapaṁ maharṣi<br>
paribhāṣanti janā parīttaprajñāḥ |<br>
svākhyātapadaṁ aninditaṁ<br>
puruṣājāniyam anatikramaṁ ||</p>
<p><a class='ref sc' id='sc62' href='#sc62'>SC 62</a>śamitāviṁ prahāya puṇyapāpaṁ<br>
bhavasaṁyojanasaṁkṣaye rataṁ |<br>
śāntaṁ suvibhaktamānasaṁ<br>
taṁ jano garahati anaṁganaṁ ||</p>
<p><a class='ref sc' id='sc63' href='#sc63'>SC 63</a>bhikṣū ca upāsakā ime<br>
bahu kāśyapaśāsane ratā |<br>
jvalitaṁ va hutāśanaṁ śikhiṁ<br>
etha vandāma sametya kāśyapaṁ ||</p>
<p><a class='ref sc' id='sc64' href='#sc64'>SC 64</a>eṣo dvipadānam uttamo<br>
so cakṣudado vināyako |<br>
mānaṁ ca madaṁ ca viprahā<br>
etha vandāma sametya kāśyapaṁ ||</p>
</blockquote>
<p><a class='ref sc' id='sc65' href='#sc65'>SC 65</a>te brāhmaṇā sarve nityatvaniyatarāśī buddhasahasram api yadi dharmaṁ deśeya abhavyā te dharmam ājānituṁ buddhe ca dharme ca saṁghe ca prasādayituṁ || te dāni daṇḍalaguḍahastā yena bhagavān kāśyapo tena pradhāvitā || bhagavatā pṛthivīdevatā ābhāṣṭā || sā dāni tālamātreṇa ātmabhāvena bhagavato purato sthitā || bhagavāṁ tāṁ pṛthivīdevatām āha || ke ca te tatra brāhmaṇā bhavanti || sā dāni āha || ete mama pṛthivīnisṛtā dāsā || bhagavān āha || tena hi yathā dāsā parākramyante tathā parākrama || sā dāni mahāntaṁ <a class='ref sen' id='sen1.317' href='#sen1.317'>Sen 1.317</a> tālaskandham unmūletvā yena te brāhmaṇā tena pratyudgatā || taṁ tālaskandhaṁ pṛthivīye chaṭāchaṭāye uparipatitaṁ || te brāhmaṇā bhītā nāśanaṣṭāḥ ||</p>
<p class='endsection'>iti śrīmahāvastu-avadāne mālinīye vastu samāptaṁ ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
