<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu56' lang='san'>
<header>
<ul>
<li class='division'>Mahāvastu</li>
</ul>
<h1>56. The Jātaka of the Bird</h1>
</header>
<p><a class='ref sc' id='sc1' href='#sc1'>SC 1</a>yathā bodhisatvo saṁprajānaṁ mṛṣāvādaṁ bhayabhīto saṁprājānamṛṣāvādam eva vijugupsanto <a class='ref sen' id='sen2.241' href='#sen2.241'>Sen 2.241</a> alam iti ca tāṁ vedatāṁ pratikṣipitvā anusukhaṁ audarikam āhāraṁ abhyavahṛto tato paṁcakā bhadravargīyā nirvidya pratyavakrāntāḥ || samādhito vibhraṣṭo śramaṇo gautamo śaithiliko bāhulikaṁ puna audarikam āhāram abhyavahṛtaṁ ||</p>
<p><a class='ref sc' id='sc2' href='#sc2'>SC 2</a>māro pi pāpīyāṁ ṣaḍvarṣāṇi bodhisatvasya duṣkaracaryāṁ carantasya pṛṣṭhato pṛṣṭhato samanubaddho avatārārthī avatāraṁ gaveṣī || so pi bodhisatvasya ṣaḍvarṣāṇi anubaddhanto alabhanto vatāraṁ alabhanto ālambaṇaṁ alabhanto abhiniveśanaṁ nirvidya pratyavakrānto ||</p>
<blockquote class='gatha'>
<p><a class='ref sc' id='sc3' href='#sc3'>SC 3</a>yan tatra tatra māro na prasahe māruto va himavantaṁ |<br>
taṁ mṛtyurājapraṇudaṁ pūjayati sadevako loko ||</p>
</blockquote>
<p><a class='ref sc' id='sc4' href='#sc4'>SC 4</a>bhikṣū bhagavantam āhaṁsuḥ || mokṣābhiprāyeṇa bhagavatā duṣkaraṁ cīrṇaṁ || bhagavān āha || na bhikṣavo etarhi eva maye mokṣābhiprāyeṇa duṣkaraṁ cīrṇaṁ || bhikṣū āhansuḥ || anyadā api bhagavaṁ || bhagavān āha || anyadāpi bhikṣavo ||</p>
<p><a class='ref sc' id='sc5' href='#sc5'>SC 5</a>bhūtapūrvaṁ bhikṣavo atītam adhvānaṁ nagare vārāṇasī kāśijanapade śākuntiko śakunā nigṛhṇīya araṇyāyataneṣu jālehi ca pāśehi ca paṁjarehi ca uparudhya nivāpena pānīyena ca poṣiya vaḍḍavaḍḍāni kṛtvā iṣṭena arghena vikrīṇati || tahiṁ aparo śakuntako gṛhṇīyāna paṁjare uparuddho || so dāni śakuntako paṇḍitajātiko paśyati ye te śakuntakā pūrve prakṣiptā paṁjare nivāpapuṣṭā vaḍḍavaḍḍā te janena kriṇiya tataḥ paṁjarehi kaḍḍhiyanti || so paśyati sakuntako paṇḍitajātiko | na eṣa asmākaṁ śākuntako hitakāmatāye nivāpaṁ vā pānīyaṁ vā deti arthahetoḥ eṣa asmākaṁ nivāpaṁ vā udakaṁ vā deti yadā vaḍḍavaḍḍā bhavensuḥ tato iṣṭena arghena vikrīyensuḥ | <a class='ref sen' id='sen2.242' href='#sen2.242'>Sen 2.242</a> tad ahaṁ tathā kariṣyāmi yathā me na kocit krīṇiṣyati adhikāraṁ pi me alabhamāno na koci gṛhṇīṣyati || tattakaṁ āhāraṁ kariṣyāmi yathā naivaṁ vaḍḍībhaviṣyāmi na vā mariṣyāmi || so dāni tattakaṁ āhāraṁ paribhuṁjati udakaṁ tattakaṁ pibati yathā naiva vaḍḍībhavati nāpi marati cāpi || puruṣo śakuntakānāṁ krayiko āgacchati || tato so śakuntako tasya paṁjarasya dvārasya agrato evan tiṣṭhati || so śakuntakrayiko puruṣo hastaṁ paṁjare prakṣipitvā taṁ śakuntakaṁ parāmṛśati na ca taṁmānsaṁ hastena gacchati uttoleti na ca guruko || tataḥ paṁjarāto ekāntena kṛtvā anye vaḍḍavaḍḍā śakuntakā gurukā tato nilayaṁ gṛhṇati | taṁ śuṣkaśakuntako ti glānako ti kṛtvā na koci taṁ gṛhṇāti || so pi śākuntiko paśyati | bhavitavyaṁ sa eṣa śakuntako glāno ti yadā eṣo glānabhūto mukto bhaviṣyati tato nivāpaṁ ca bahutaraka bhuṁjiṣyati udakaṁ ca bahutarakaṁ pibiṣyati | tataḥ vaṭṭībhūto samāno vikrāsyati || mā eṣo anyān api śakuntakāṁ glānāṁ kariṣyati saṁsargena paṁjarāto niṣkuṭṭiya vāhyato paṁjarasya attīyati pāṭiyekaṁ nipāpaṁ labhati pāṭiyekaṁ pānīyaṁ labhati yaṁ velaṁ vaṭṭo bhaviṣyati tato vikrayiṣyatīti ||</p>
<p><a class='ref sc' id='sc6' href='#sc6'>SC 6</a>so pi paṇḍito śakuntako tasya śākuntakasya visrambhesi | yaṁ velaṁ so śākuntiko taṁ paṁjaradvāraṁ muṁcati śakuntakānām arthāye nivāpasya vā arthāye udakasya vā tataḥ so śakuntako apy ajñāto va taṁ paṁjaraṁ praviśati | yaṁ velaṁ so parokṣo bhavati <a class='ref sen' id='sen2.243' href='#sen2.243'>Sen 2.243</a> tato svayaṁ taṁ paṁjaraṁ praviśati | yadāpi paṁjarakāto niṣkramitukāmaḥ bhavati tato svayam eva nirdhāvati | taṁ na koci glānako ti kṛtvā nivāreti || so dāni śakuntako tathā durbalaśarīro yathā tato paṁjarāto advāreṇāpi praviśati viniṣkramati pi te pi taṁ śakuntako glānako ti kṛtvā upekṣanti || so dāni yaṁ velaṁ jānati sma viśvastā mama ete śākuntikā ti bahutarakaṁ ca nivāpaṁ carati bahutarakaṁ ca pānīyaṁ pibati yāva śakyaṁ palāyituṁ dūraṁ uḍḍīyituṁ || so dāni yaṁ velaṁ samutsāhībhūto ayaṁ me kālo palāyituṁ ti so tasya paṁjarasya uttariṁ sthitvā tāye velāye teṣāṁ śakuntakānāṁ purato imāṁ gāthāṁ adhyabhāṣe ||</p>
<blockquote class='gatha'>
<p><a class='ref sc' id='sc7' href='#sc7'>SC 7</a>nācintayanto puruṣo viśeṣam adhigacchati |<br>
paśya cintāviśeṣeṇa mukto smi ca svabandhanāt* ||</p>
</blockquote>
<p><a class='ref sc' id='sc8' href='#sc8'>SC 8</a>so śakuntako etāṁ gāthāṁ bhāṣitvā tato śākuntikasya gṛhāto utpattitvā punaḥ araṇyaṁ gato ||</p>
<p><a class='ref sc' id='sc9' href='#sc9'>SC 9</a>bhagavān āha || syāt khalu punar bhikṣavaḥ yuṣmākam evam asyād anyaḥ sa tena kālena tena samayena paṇḍitajātiko śakuntako abhūṣi | naitad evaṁ draṣṭavyaṁ | tat kasya hetoḥ | ahaṁ so bhikṣavas tena kālena tena samayena paṇḍitajātiko śakuntako abhūṣi || anyo so tena kālena tena samayena śākuntiko abhūṣi | naitad evaṁ draṣṭavyaṁ | tat kasya hetoḥ | eṣa bhikṣavo māro pāpīyāṁ tena kālena tena samayena so śākuntiko abhūṣi || tadāpi mayā etasya mārasya śākuntikasya paṁjarāto mokṣābhiprāyeṇa duṣkaraṁ cīrṇaṁ ||</p>
<p class='endsection'>samāptaṁ śakuntakajātakaṁ ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
