<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu102' lang='san'>
<header>
<ul>
<li class='division'>Mahāvastu</li>
</ul>
<h1>102. The Questions of Nālaka</h1>
</header>
<p><a class='ref sc' id='sc1' href='#sc1'>SC 1</a>bhagavān samyaksaṁbuddho yad arthaṁ samudāgato tam arthaṁ abhisaṁbhāvayitvā vārāṇasyāṁ viharati ṛṣivadane mṛgadāve śāstā devānāṁ ca manuṣyāṇāṁ ca vistareṇa nidānaṁ kṛtvā avantīṣu markaṭaṁ nāma nigamaṁ tatra brāhmaṇamahāśālo rājño ujjhebhakasya toṇehārakasya purohitaḥ rājācāryo mahādhano mahābhogo prabhūtabhogo prabhūtasvāpateyo prabhūtadhanadhānyakośakoṣṭhāgāro prabhūtajātarūparajatavittopakaraṇo prabhūtadāsīdāsakarmakarapauruṣeyo prabhūtahastyaśvājagaveḍako kātyāyanasagotro | tasya dāni dve putrā eko nālako nāmena dvitīyo ca uttaro | uttaro jyeṣṭhaḥ nālako kanīyaso paṇḍito nipuṇo medhāvī uddhaṭitājño tīkṣṇabuddhiko || teṣāṁ mātulo asito nāma ṛṣī avantīṣu viṁdhyaparvate āśramapade prativasati paṁcaśiṣyaśataparivāro mūlaphalamakṛṣṭauṁchavṛttiko paṁca māṇavakaśatāni mantravedāṁ vācayati ||</p>
<p><a class='ref sc' id='sc2' href='#sc2'>SC 2</a><a class='ref sen' id='sen3.383' href='#sen3.383'>Sen 3.383</a> uttareṇa tahiṁ gatvā vedā adhītā | so dāni saṁgītiṁ kṛtvā pituḥ sakāśam āgato || so dāni pituḥ purato pareṣāṁ ca brāhmaṇānāṁ vedapāragāṇāṁ anuyogaṁ deti | tasyānuyogaṁ dentasya tāni vedāni nālakena sarvāṇi ogṛhītāni || tenāpi pituś ca teṣāṁ brāhmaṇānāṁ vedapāragāṇāṁ purato tasya bhrātuḥ sakāśāto vedāni śrutvā anuyogo dinno | tasya so pitā te ca brāhmaṇā vedapāragā vismitā aho māṇavakasya buddhīti || so dāni mātāpitṛhi vuccati buddho loke utpanno gaccha pravrajāhīti || so vindhyaparvataṁ gatvā mātulasya asitasya ṛṣisyāśrame ṛṣipravrajyāṁ pravrajito | tena yujyantena ghaṭantena vyāyamantena pūrvarātrāpararātraṁ jāgarikāyogam anuyuktena viharantena catvāri dhyānāny utpāditāni paṁcābhijñā sākṣīkṛtā ||</p>
<p><a class='ref sc' id='sc3' href='#sc3'>SC 3</a>yadā bhagavān anuttarāṁ samyaksaṁbodhim abhisaṁbuddho pravṛttapravaradharmacakro vārāṇasyāṁ viharati ṛṣivadane mṛgadāve devamanuṣyāṇāṁ arthacaryāṁ caramāṇo prāṇaśatasahasrāṇi amṛtaṁ prāpayanto tadāntevāsiko asitena ṛṣiṇā vuccati | buddho loka utpanno gaccha prācīnaṁ pravrajāhi || so dāni ṛṣisyāśramāto anupūrveṇa vārāṇasīm āgato || vārāṇasyāṁ ṣaṭ* śāstārapratijñā prativasensuḥ kāśyapo pūraṇo maskarī gosālikāputro ajito keśakambalī kakudo kātyāyano saṁjayī veraṭṭikāputro nirgrantho ca jñātiputro || teṣāṁ nālako ṣaṇṇāṁ śāstārapratijñānāṁ upasaṁkrānto na cāsya cittam ārādhyati || catvāro mahānidhayo saṁkho vārāṇasyāṁ mithilāyāṁ padumo kaliṁgeṣu piṁgalo takṣaśilāyāṁ elapatro || vārāṇasyāṁ saṁkhasya māsiko samājo vartati | tahiṁ nidhānādhipatayo nāgarājāno nimantritakā āgatā ||</p>
<p><a class='ref sc' id='sc4' href='#sc4'>SC 4</a><a class='ref sen' id='sen3.384' href='#sen3.384'>Sen 3.384</a> tatra ca elapatreṇa nāgarājñā praśnā sthāpitā etāṁ yo praśnāṁ visarjeti tasya dhītā ca dīyati suvarṇasahasraṁ ca ||</p>
<blockquote class='gatha'>
<p><a class='ref sc' id='sc5' href='#sc5'>SC 5</a>kiṁ sva adhipatī rājā kathaṁ bhoti rajasvaro |<br>
kathaṁ sva virajo bhoti kathaṁ bālo ti vuccati ||</p>
</blockquote>
<p><a class='ref sc' id='sc6' href='#sc6'>SC 6</a>bhagavān āha ||</p>
<blockquote class='gatha'>
<p><a class='ref sc' id='sc7' href='#sc7'>SC 7</a>ṣaṣṭho adhipatī rājā rājye bhoti rajasvaro |<br>
arakto virajo bhavati rakto bālo ti vuccati ||</p>
</blockquote>
<p><a class='ref sc' id='sc8' href='#sc8'>SC 8</a>elapatro āha ||</p>
<blockquote class='gatha'>
<p><a class='ref sc' id='sc9' href='#sc9'>SC 9</a>kena so vuhyati bālo kiṁ su nudati paṇḍito |<br>
yogakṣemī kathaṁ bhoti taṁ me ākhyāhi pṛcchato ||</p>
</blockquote>
<p><a class='ref sc' id='sc10' href='#sc10'>SC 10</a>bhagavān āha ||</p>
<blockquote class='gatha'>
<p><a class='ref sc' id='sc11' href='#sc11'>SC 11</a>yogehi vuhyati bālo yogaṁ nudati paṇḍitaḥ |<br>
sarvayoga-asaṁyukto yogakṣemīti vuccati ||</p>
</blockquote>
<p><a class='ref sc' id='sc12' href='#sc12'>SC 12</a>elapatro āha ||</p>
<blockquote class='gatha'>
<p><a class='ref sc' id='sc13' href='#sc13'>SC 13</a>buddhabuddhehi vuccasi svapnaṁ atha darśanaṁ |<br>
nirīkṣya bhāṣesi tatvaṁ udīraya cchinda saṁśayaṁ ||</p>
</blockquote>
<p><a class='ref sc' id='sc14' href='#sc14'>SC 14</a>devatā āha ||</p>
<blockquote class='gatha'>
<p><a class='ref sc' id='sc15' href='#sc15'>SC 15</a>sākṣaṁ dṛṣṭo mahāvīro mṛgadāvāntarāśrito |<br>
dharmaśreṣṭhaṁ prakāśento siṁho va girikandare ||</p>
<p><a class='ref sc' id='sc16' href='#sc16'>SC 16</a><a class='ref sen' id='sen3.385' href='#sen3.385'>Sen 3.385</a> cirasya vata drakṣyāma tārakair iva lakṣaṇaiḥ |<br>
vicitragātraṁ <span class='gap'>+ + +</span> buddhasya varabuddhino ||</p>
<p><a class='ref sc' id='sc17' href='#sc17'>SC 17</a>cirasya tava śroṣyāma vāṇiṁ brahmasvaropamāṁ |<br>
anityaṁ duḥkham anātmeti sarvakleśapradāraṇīṁ ||</p>
<p><a class='ref sc' id='sc18' href='#sc18'>SC 18</a>etāṁ śrutvā navaghoṣāṁ vāṇiṁ brahmasvaropamāṁ |<br>
mokṣaṁ prāpsyāma tīrthebhyaḥ āsādetva nararṣabhaṁ ||</p>
<p><a class='ref sc' id='sc19' href='#sc19'>SC 19</a>dṛṣṭvāna lokārthacaraṁ maharṣiṁ<br>
mahāyaśaṁ kāśyapa arthadarśiṁ |<br>
<span class='gap'>+ + +</span> sarvasya śubhasya mūlaṁ<br>
śīlaṁ rakṣyāmo camarīva bālaṁ ||</p>
<p><a class='ref sc' id='sc20' href='#sc20'>SC 20</a>chittvāna panthaṁ kuvanāntarasmiṁ<br>
yathā śāstāraṁ muniṁ no ca kṛtvā |<br>
khaṇḍitva śikṣāṁ paramārthadarśino<br>
mārgā cyuto vīcim upeti kṛcchraṁ ||</p>
<p><a class='ref sc' id='sc21' href='#sc21'>SC 21</a>patanti gātreṣu giriprakāśā<br>
<span class='gap'>+ + +</span> vṛṣṭir anantaviddhiḥ |<br>
śāṭeti gātrāṇi duḥkhārditasya<br>
tato pramocehi viśālakīrte ||</p>
<p><a class='ref sc' id='sc22' href='#sc22'>SC 22</a>śṛṇomi dharmaṁ na ca addaśāmi<br>
netroddhṛtaḥ sūryam ivodayantaṁ |<br>
āśvāsayādityamarīciteja<br>
<a class='ref sen' id='sen3.386' href='#sen3.386'>Sen 3.386</a> mokṣo kadā bheṣyati tiryagyoniṣu ||</p>
<p><a class='ref sc' id='sc23' href='#sc23'>SC 23</a>imaṁ vikṛtasaṁdehiṁ dṛṣṭvā duḥśīlasaṁbhavaṁ |<br>
aśrukaṇṭho rudanto pi ko śīlaṁ na samācaret* ||</p>
<p><a class='ref sc' id='sc24' href='#sc24'>SC 24</a>sa vai pramodeṣu rato na <span class='gap'>+ + +</span><br>
bhave suśīleṣv acalo ’calopamo |<br>
vyākarṣa tvaṁ arthadṛśo matīmāṁ<br>
maitreyagotro bhavarāgasūdano ||</p>
</blockquote>
<p><a class='ref sc' id='sc25' href='#sc25'>SC 25</a>nālako kātyāyano bhagavataḥ pādau śirasā vanditvā bhagavantam etad uvāca ||</p>
<blockquote class='gatha'>
<p><a class='ref sc' id='sc26' href='#sc26'>SC 26</a>purohito mahyaṁ pitā toṇehārasya rājino |<br>
utpādeṣu vidyāyukto nikṣatreṣu gatiṁgato ||</p>
<p><a class='ref sc' id='sc27' href='#sc27'>SC 27</a>tan me pitā avacāsi arthakāmānukampako |<br>
buddho khu putra utpanno gaccha prācīna pravraja ||</p>
<p><a class='ref sc' id='sc28' href='#sc28'>SC 28</a>so haṁ bhagavan* anuprāpto sādhu tvaṁ pravrājehi māṁ |<br>
vaiśāradyehi saṁpannāṁ vācāṁ bhāṣe tathāgato ||</p>
<p><a class='ref sc' id='sc29' href='#sc29'>SC 29</a>kātyāyanaṁ brāhmaṇaṁ ca ehi bhikṣūti ālape |<br>
sā etasya pravrajyā hi abhū ca upasaṁpadā ||</p>
</blockquote>
<p><a class='ref sc' id='sc30' href='#sc30'>SC 30</a>āyuṣmāṁ kātyāyano āha ||</p>
<blockquote class='gatha'>
<p><a class='ref sc' id='sc31' href='#sc31'>SC 31</a>ajñāsi etaṁ vacanaṁ asitasya yathātathaṁ |<br>
tvāṁ tu gautama pṛcchāmi sarvadharmāṇa pāraga ||</p>
<p><a class='ref sc' id='sc32' href='#sc32'>SC 32</a><a class='ref sen' id='sen3.387' href='#sen3.387'>Sen 3.387</a> anagāraṁ upetasya bhikṣājīvaṁ cikīrṣato |<br>
muni pravyāhara dharmaṁ mauneyaṁ uttamaṁ padaṁ ||</p>
</blockquote>
<p><a class='ref sc' id='sc33' href='#sc33'>SC 33</a>bhagavān āha ||</p>
<blockquote class='gatha'>
<p><a class='ref sc' id='sc34' href='#sc34'>SC 34</a>mauneyaṁ ca pṛcchasi nāla duḥkaraṁ durabhisaṁbhuṇaṁ |<br>
hanta te taṁ ca vakṣyāmi saṁstambhasva dṛḍho bhava ||</p>
<p><a class='ref sc' id='sc35' href='#sc35'>SC 35</a>samānabhāgaṁ kuryāsi grāme ākruṣṭavanditaṁ |<br>
manopradoṣaṁ rakṣesi kṣānto cānumato bhava ||</p>
<p><a class='ref sc' id='sc36' href='#sc36'>SC 36</a>uccāvacā niścaranti dāve agniśikhā iva |<br>
nārī munipralobhāye tāva taṁ mā pralobhaye ||</p>
<p><a class='ref sc' id='sc37' href='#sc37'>SC 37</a>virato maithunā dharmā hitvā kāmaṁ parovaraṁ |<br>
aviruddho asaṁruddho ye satvā trasasthāvarāḥ ||</p>
<p><a class='ref sc' id='sc38' href='#sc38'>SC 38</a>yathātmano tathānyeṣāṁ yathānyeṣāṁ tathātmano |<br>
ātmānaṁ upamāṁ kṛtvā naiva hiṁse na ghātaye ||</p>
<p><a class='ref sc' id='sc39' href='#sc39'>SC 39</a>hitvām iha alpicchāṁ pi aniccho bhohi nirvṛto |<br>
tyaja icchāṁ ca lobhaṁ ca yatra saktā pṛthagjanāḥ |<br>
paṇḍito pratipajjeya so tare narakaṁ imaṁ ||</p>
<p><a class='ref sc' id='sc40' href='#sc40'>SC 40</a>tato rātrivivāsāto grāmaṁ piṇḍāya otare |<br>
āhvayaṁ nābhinandeya abhihāraṁ ca grāmato ||</p>
<p><a class='ref sc' id='sc41' href='#sc41'>SC 41</a>na muni grāmam āsādya kuleṣu sahasā care |<br>
<a class='ref sen' id='sen3.388' href='#sen3.388'>Sen 3.388</a> ghāseṣī na cchinnakatho na vācā prepsutāṁ bhaṇe ||</p>
<p><a class='ref sc' id='sc42' href='#sc42'>SC 42</a>sa pātrapāṇī vicareyā amūgo mūgsaṁmato |<br>
taṁ taṁ dānaṁ na niṁdeyā dātāraṁ nāvajāniyā ||</p>
<p><a class='ref sc' id='sc43' href='#sc43'>SC 43</a>adāsi iti te sādhu nādāsi bhadram astu te |<br>
ubhayenaiva sadṛśo rukṣatvaṁ vinivartaye ||</p>
<p><a class='ref sc' id='sc44' href='#sc44'>SC 44</a>so piṇḍacāraṁ caritvā navāntaṁ abhirakṣaye |<br>
ūnodaro mitāhāro alpeccho syād alolupaḥ ||</p>
<p><a class='ref sc' id='sc45' href='#sc45'>SC 45</a>so vṛkṣamūlopagato āsanopagato muni |<br>
dhyāpayati ato bhavyaṁ ātmānaṁ nātitoṣaye ||</p>
<p><a class='ref sc' id='sc46' href='#sc46'>SC 46</a>yasyātra saritāā nāsti cchinnaśrotasya bhikṣavaḥ |<br>
kṛtyākṛtyaprahīṇasya paridāgho na vijjati ||</p>
<p><a class='ref sc' id='sc47' href='#sc47'>SC 47</a>evaṁ layanam ākhyātaṁ saṁbuddhena prajānatā |<br>
eko va abhiramiṣyasi evaṁ gamiṣyasi diśo daśa ||</p>
<p><a class='ref sc' id='sc48' href='#sc48'>SC 48</a>evaṁ mauneyaṁ upeṣyasi kṣuradhāropamo bhava |<br>
jihvāya tālum āsādya tādṛśo saṁyato bhava ||</p>
<p><a class='ref sc' id='sc49' href='#sc49'>SC 49</a>nirāmagandho asito vṛkṣamūlaparāyaṇo |<br>
ekāsanasya śikṣāsi śramaṇopāsanasya ca ||</p>
<p><a class='ref sc' id='sc50' href='#sc50'>SC 50</a>śrutvā ṛjurahaṁ dhyānaṁ dhyāyināṁ kāmacāgināṁ |<br>
<a class='ref sen' id='sen3.389' href='#sen3.389'>Sen 3.389</a> tato hiriṁ ca śraddhāṁ ca bhūyo śikṣeya māmako ||</p>
<p><a class='ref sc' id='sc51' href='#sc51'>SC 51</a>na pāraṁ dviguṇāyati nāpi caivaṁ guṇāyati |<br>
uccāvacā pratipadā śrāmaṇyena prakāśitā ||</p>
<p><a class='ref sc' id='sc52' href='#sc52'>SC 52</a>taṁ nadīṣu vijānāti randhreṣu pradareṣu ca |<br>
sannādayati khu ogho śāntaiva mahodadhiḥ ||</p>
<p><a class='ref sc' id='sc53' href='#sc53'>SC 53</a>yaṁ ūnakaṁ taṁ svanati yaṁ pūraṁ śāntam eva taṁ |<br>
ūnakumbhopamo bālo hradapūro va paṇḍitaḥ ||</p>
<p><a class='ref sc' id='sc54' href='#sc54'>SC 54</a>yo munī bahu bhāṣati upetaṁ arthasaṁhitaṁ |<br>
nirvāṇaṁ sākṣātkuryāya jānanto bahu bhāṣati ||</p>
<p><a class='ref sc' id='sc55' href='#sc55'>SC 55</a>yo ca dhīro mitabhāṇī jānanto na bahu bhāṣati |<br>
sa munī maunam arhati sa munī maunam adhyagātti ||</p>
</blockquote>
<p class='endsection'>nālakapraśnaṁ samāptaṁ ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
