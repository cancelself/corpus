<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu68' lang='san'>
<header>
<ul>
<li class='division'>Mahāvastu</li>
</ul>
<h1>68. The Jātaka of the Monkey (1)</h1>
</header>
<p><a class='ref sc' id='sc1' href='#sc1'>SC 1</a>bhikṣū bhagavantam āhansuḥ || kathaṁ bhagavan māro pāpīmāṁ na śaknoti bhagavato vatāram adhigantuṁ || bhagavān āha || na bhikṣavo etarhi eva māro pāpīmāṁ na śaknoti mamāvatāraṁ adhigantuṁ | anyadāpi eṣo mama na śaknoti avatāram adhigantuṁ || bhikṣū āhansuḥ || anyadāpi bhagavan* || bhagavān āha || anyadāpi bhikṣavo ||</p>
<p><a class='ref sc' id='sc2' href='#sc2'>SC 2</a>bhūtapūrvaṁ bhikṣavo atītam adhvānaṁ anuhimavante pratyuddeśe vānaro mahāntaṁ vānarayūthaṁ pariharati | tahiṁ ca anuhimavantapratyuddeśe mahanto udakahrado yatra vānarayūthaṁ abhīkṣṇaṁ pānīyaṁ pāyako otarati | tatra ca udakahrade udakarākṣaso prativasati || yo tatrodakahrade otarati pānīyapāyo mṛgo vā pakṣī vā vānaro vā manuṣyo vā taṁ tatrodakarākṣaso okaḍḍhati || so pi vānarayūtho tam udahradaṁ pānīyapāyo otarati || so dakarākṣaso dakagato tāni vānarāṇi nidhyāyitvā adṛṣṭo tehi vānarehi tato vānaram ekam ākaḍḍhati || evaṁ so dakarākṣaso punapunaḥ yaṁ velaṁ te vānarā udakapāyā okastā bhavanti tato nidhyāyitvā adṛṣṭo okaḍḍhati || so dāni vānarādhipatiḥ yāni vānarāṇi tatrodakahrade okaḍḍhitāni tāni na paśyati | tasyaivaṁ bhavati | kahiṁ te vānarāṇi mā anyahiṁ gatā bhavensu ti | samantatoloketi na ca paśyati || so paṇḍito yūthapatiḥ teṣāṁ vānarāṇāṁ [udakahradam otarantānāṁ] <a class='ref sen' id='sen3.30' href='#sen3.30'>Sen 3.30</a> yena deśena taṁ udakahradaṁ pānīyapāyā otaranti tatra otarantānāṁ uttarantānāṁ pādāni pratyavekṣati otarantānāṁ vardhanti uttarantānāṁ parihīyanti | tasya buddhir utpannā | atra ete okaḍḍhiyanti dakarākṣasena tato na paśyāmi eteṣāṁ | alaṁ mukhena svayam udakaṁ pibituṁ || yaṁ ca tena dṛṣṭā okaḍḍhiyanti tatrodake dakarākṣasena vānarā āṇattā || gacchatha ato nalavanāto nalaprāntāni gṛhṇatha yenodakaṁ pāsyatha | tataḥ dakarākṣaso na śakyati avakaḍḍhituṁ || tehi gacchiya nalavanāto svakasvakā nalaprāntā gṛhītā dīrghadīrghā yathā dūrato sthitakā udakaṁ pibamānā ca na dakarākṣasaḥ okaḍḍheyā ti || yaṁ velaṁ udakapāyā gacchanti tato svakasvakāni nalāny ādāya otaranti tataḥ dūrato bhontā tena nalena udakaṁ pibanti | na śaknoti dakarākṣaso bhūyo vānaram okaḍḍhituṁ ||</p>
<blockquote class='gatha'>
<p><a class='ref sc' id='sc3' href='#sc3'>SC 3</a>otarantasya dṛśyanti pādāni uttaraṁtasya na |<br>
nalena pānaṁ pātavyaṁ nāsti jāgarato bhayaṁ ||</p>
</blockquote>
<p><a class='ref sc' id='sc4' href='#sc4'>SC 4</a>bhagavān āha || syāt khalu bhikṣavo yuṣmākam evam anyaḥ sa tena kālena tena samayena yo vānarādhipatiḥ | aham eva tadā abhūt* || yo dakarākṣaso abhūd ayam eva māro ’bhūt* || tadāpi na śaknoti smāvatāram adhigantuṁ ||</p>
<p class='endsection'>samāptaṁ vānarajātakaṁ ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
