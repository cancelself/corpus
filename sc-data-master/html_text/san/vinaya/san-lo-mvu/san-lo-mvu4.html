<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu4' lang='san'>
<header>
<ul>
<li class='division'>Mahāvastu</li>
</ul>
<h1>4. The Story of Abhiya</h1>
</header>
<p><a class='ref sc' id='sc1' href='#sc1'>SC 1</a><a class='ref sen' id='sen1.34' href='#sen1.34'>Sen 1.34</a>bhagavān samyaksaṁbuddho yad arthaṁ samudāgato tad artham abhisaṁbhāvayitvā rājagṛhe viharati gṛdhrakūṭe parvate śāstā devānāṁ ca manuṣyāṇāṁ ca satkṛto gurukṛto mānito pūjito apacito lābhāgrayaśograprāptaḥ lābhī cīvarapiṇḍapātraśayanāsanaglānapratyayabhaiṣajyapariṣkārāṇāṁ tatra anupalipto padmam iva jale puṇyabhāgīyāṁ satvāṁ puṇyehi niveśento phalabhāgīyāṁ satvāṁ phalehi pratiṣṭhāpayanto vāsanābhāgīyāṁ satvāṁ vāsanāyām avasthāpayanto amṛtavarṣeṇa devamanuṣyā saṁvibhajanto prāṇasahasrāṇi amṛtam anuprāpayanto anavarāgrajātijarāmaraṇasaṁsārakāntāranarakādidurgasaṁsārakāntāragrahaṇadāruṇāto mahāprapātāto uddharitvā kṣeme sthale śame śive abhaye nirvāṇe pratiṣṭhāpayanto āvarjayitvā aṅgamagadhāṁ vajjimallā kāśikośalāṁ cetivatsamatsyāṁ śūrasenāṁ kurupaṁcālā śividaśārṇāṁ ca aśvaka-avantīṁ jñāneṣu parākramya svayaṁbhū divyehi vihārehi āniṁjehi vihārehi sāntatyehi vihārehi buddho buddhavihārehi jino jinavihārehi jānako jānakavihārehi sarvajño sarvajñavihārehi cetovaśiprāpto ca punar buddho bhagavanto yehi yehi vihārehi ākāṁkṣati viharituṁ tehi tehi vihārehi viharati || atha so āyuṣmān mahāmaudgalyāyano kālyasya eva nivāsayitvā rājagṛhaṁ nagaraṁ piṇḍāya prakrami || atha khalu āyuṣmato mahāmaudgalyāyanasya aciraprakrāntasya etad abhūṣīt* || atiprāg eva khalu tāvad etarhiṁ rājagṛhe nagare piṇḍāya <a class='ref sen' id='sen1.35' href='#sen1.35'>Sen 1.35</a> carituṁ yan nūnāhaṁ yena śuddhāvāso devanikāyo ten’ upasaṁkrameyaṁ | ciraṁ me śuddhāvāsaṁ devanikāyaṁ upasaṁkrāntasya || atha khalu āyuṣmān mahāmaudgalyāyana padavītihāreṇa ṛddhīye yena śuddhāvāsaṁ devanikāyaṁ tena prakrāmi || adrākṣuḥ sambahulā śuddhāvāsakāyikā devaputrā āyuṣmantaṁ mahāmaudgalyāyanaṁ dūrato yevāgacchantaṁ dṛṣṭvā ca punar yenāyuṣmān mahāmaudgalyāyano tena pratyudgatāsuḥ || ettha ettha āryo mahāmaudgalyāyano | svāgatam āryamahāmaudgalyāyanasya anurāgam āryasya mahāmaudgalyāyanasya | cirasya punaḥ āryo mahāmaudgalyāyano paryāyam akārṣīt* yad idaṁ iha āgamanāya || atha khalu te saṁbahulā śuddhāvāsakāyikā devaputrā āyuṣmato mahāmaudgalyāyanasya pādau śirasā vanditvā ekamante sthitā || tatra anyataro śuddhāvāsakāyiko devaputro āyuṣmantaṁ mahāmaudgalyāyanam etad avocat* || āścaryam idam ārya mahāmaudgalyāyana adbhutam idam ārya mahāmaudgalyāyana yāvadduḥkhasamudānīyā anuttarā samyaksaṁbodhiḥ yad idaṁ kalpānāṁ śatasahasreṇa || atha khalu bhagavan so śuddhāvāsakāyiko devaputro āyuṣmantaṁ mahāmaudgalyāyanaṁ adhyabhāṣi ||</p>
<p><a class='ref sc' id='sc2' href='#sc2'>SC 2</a>kalpāna śatasahasraṁ abhiyo nāma bhikṣu sarāgo abhūṣi sadoṣo samoho || tena khalu punaḥ maudgalyāyana samayena vasumataṁ <a class='ref sen' id='sen1.36' href='#sen1.36'>Sen 1.36</a> nāma nagaraṁ abhūṣi ṛddhaṁ ca sphītaṁ ca kṣemaṁ ca subhikṣaṁ ca ākīrṇajanamanuṣyaṁ ca sukhitajanamanuṣyaṁ ca bahujanamanuṣyaṁ ca praśāntadaṇḍaḍamaraṁ sunigṛhītataskaravyavahārasampannaṁ || vasumate khalu punar maudgalyāyana mahānagare uttiyo nāma śreṣṭhī abhūṣi kṛtapuṇyo maheśākhyo āḍhyo mahādhano mahābhogo prabhūtasvāpateyo prabhūtadhanadhānyakośakoṣṭhāgāro prabhūtajātarūparajatavittopakaraṇo prabhūtahastyaśvagaveḍako prabhūtadāsīdāsakarmakarapauruṣeyo bhagavato sarvābhibhusya śāsane śraddhāprasanno buddhadharmasaṁghamaṅgalo nandādīnāṁ bhikṣūṇām abhiprasanno || atha khalu maudgalyāyana nando ca bhikṣuḥ abhiyo ca bhikṣuḥ uttiyasya śreṣṭhisya gṛham upasaṁkrameyuḥ || nando maudgalyāyana bhikṣuḥ tasmiṁ śreṣṭhikule satkṛto abhūṣi gurukṛto mānitaḥ pūjitaḥ apacitaḥ na tathā abhiyo bhikṣuḥ || uttiyasya khalu punaḥ maudgalyāyana śreṣṭhisya dhītā vasumate mahānagare anyatarasya gṛhapatimahāśālasya bhāryā abhūṣi | sā maudgalyāyana nandasya bhikṣusya atīvābhiprasannā abhūṣi || atha khalu mahāmaudgalyāyana abhiyo bhikṣuḥ nandaṁ bhikṣuṁ īrṣyāprakṛtena abhūtenābrahmacaryavādena anudhvaṁseti || abrahmacārī nando bhikṣuḥ pāpadharmā asaṁyato praticchannapāpakarmānto | uttiyasya śreṣṭhisya dhītuḥ sārddhaṁ vipraduṣṭo || taṁ <a class='ref sen' id='sen1.37' href='#sen1.37'>Sen 1.37</a> sevitaṁ vasumate mahānagare yaṁ mahājanakāyena śrotavyaṁ śraddhātavyaṁ manyensuḥ || atha khalu mahāmaudgalyāyana nandaṁ bhikṣuṁ vasumate mahānagare brāhmaṇagṛhapatikā uttiyo ca śreṣṭhī na bhūyo tathā satkaritavyaṁ gurukartavyaṁ mānayitavyaṁ pūjayitavyaṁ manyensuḥ yathā pūrvaṁ | labhyaṁ satpuruṣā pratyāgacchanti akuśalena karmaṇā vipratisārī bhavanti || atha khalu mahāmaudgalyāyana abhiyasya bhikṣusya etad abhūṣi || nando bhikṣu vītarāgo vigatadoṣo vigatamoho araho mahābhāgo so ca maye īrṣyāprakṛtena abhūtenābrahmacaryavādena anudhvaṁsito || mayā bahuṁ apuṇyaṁ prasūtaṁ || yan nūnāhaṁ nandaṁ bhikṣuṁ kṣamāpeyaṁ bhagavato ca sarvābhibhusya antike atyayaṁ deśeyaṁ || atha khalu mahāmaudgalyāyana abhiyo bhikṣu nandaṁ bhikṣuṁ kṣamāpayām āsa bhagavato ca sarvābhibhūsya antike atyayaṁ deśeti || atha khalu mahāmaudgalyāyana abhiyo bhikṣuḥ yena uttiyo śreṣṭhis tenopasaṁkramitvā uttiyaṁ śreṣṭhim etat avocat* || iccheyam ahaṁ gṛhapati bhagavato sarvābhibhūsya saśrāvakasaṁghasya adhikāraṁ kartuṁ dehi me arthamātraṁ || adāsi mahāmaudgalyāyana uttiyo śreṣṭhi abhiyasya bhikṣusya prabhūtaṁ hiraṇyaṁ suvarṇaṁ tadanye pi gṛhapatimahāśālāḥ <a class='ref sen' id='sen1.38' href='#sen1.38'>Sen 1.38</a> atha khalu mahāmaudgalyāyana vasumate mahānagare duve gandhikamahattarakā abhiyasya bhikṣusya abhiprasannā abhūṣi || atha khalu mahāmaudgalyāyan’ abhiyo bhikṣu śatasahasrahasto yena te duve gandhikamahattarakā tenopasaṁkramitvā duve gandhikamahattarakāṁ etad avocat* || icchāmi vāsiṣṭhāho imasya śatasahasrasya keśaraṁ | parihariyāhaṁ bhagavato sarvābhibhūsya saśrāvakasaṁghasya adhikāraṁ karomi || pariharensuḥ mahāmaudgalyāyana te duve gandhikamahattarakā śatasahasrakeśaraṁ || atha khalu mahāmaudgalyāyana abhiyo bhikṣuḥ bhagavantaṁ sarvābhibhūṁ saśrāvakasaṁghaṁ prabhūtena khādanīyabhojanīyaāsvādanīyena santarpayitvā saṁpracārayitvā bhuktāviṁ dhautapāṇiṁ apanītapātraṁ viditvā tena śatasahasrakeśareṇa bhagavantaṁ sarvābhibhūṁ saśrāvakasaṁghaṁ okiresi adhyokiresi prakiresi okiritvā adhyokiritvā abhiprakiritvā evaṁ cittaṁ utpādesi || aho punar ahaṁ pi anāgatam adhvānaṁ bhaveyaṁ tathāgato araho samyaksaṁbuddho vidyācaraṇasampanno sugato lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca yathāyaṁ bhagavāṁ sarvābhibhū etarahesi || evaṁ dvātriṁśatmahāpuruṣalakṣaṇehi samanvāgato bhaveyaṁ aśītihi anuvyaṁjanehi anuvirājitaśarīro aṣṭādaśāveṇikehi buddhadharmehi samanvāgato daśahi tathāgatabalehi balavāṁ caturhi vaiśāradyehi viśārado <a class='ref sen' id='sen1.39' href='#sen1.39'>Sen 1.39</a> yathāyaṁ bhagavān sarvābhibhū etarahesi || evaṁ ca anuttaraṁ dharmacakraṁ pravarteyaṁ apravartitaṁ śramaṇena vā brāhmaṇena vā devena vā māreṇa vā brahmaṇā vā kenacid vā punar loke saha dharmeṇa evaṁ ca samagraṁ śrāvakasaṁghaṁ parihareyaṁ yathā ayaṁ bhagavāṁ sarvābhibhū etarahesi || evaṁ ca devamanuṣyā śrotavyaṁ śraddhātavyaṁ manyensuḥ yathā devaṁ bhagavato sarvābhibhūsya etarahi || evaṁ tīrṇo tāreyaṁ mukto mocayeyaṁ āśvasto āśvāseyaṁ parinirvṛto parinirvāpayeyaṁ taṁ bhaveyaṁ bahujanahitāya bahujanasukhāya lokānukampāyai mahato janakāyasyārthāya hitāya devānāṁ ca manuṣyāṇāṁ ca || atha khalu mahāmaudgalyāyana bhagavāṁ sarvābhibhū abhiyasya bhikṣo idam evarūpaṁ praṇidhānaṁ viditvā etad avocat* || bhaviṣyasi tvaṁ abhiya anāgate ’dhvani śatasahasrakalpe śākyamuni nāma tathāgato ’rhan samyaksaṁbuddho vidyācaraṇasaṁpanno sugato lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca yathāpy aham etarhi dvātriṁśatīhi mahāpuruṣalakṣaṇehi samanvāgato aśītihi anuvyaṁjanehi virājitaśarīro aṣṭādaśehi āveṇikehi buddhadharmehi samanvāgato daśatathāgatabalehi balavāṁ caturhi vaiśāradyehi suviśārado yathāpi ahaṁ etarahi || evaṁ ca anuttaraṁ dharmacakraṁ pravartayiṣyasi apravartitaṁ śramaṇena vā devena vā māreṇa vā kenacid vā punar loke saha dharmeṇa || evaṁ ca samagraṁ śrāvakasaṁghaṁ parihariṣyasi <a class='ref sen' id='sen1.40' href='#sen1.40'>Sen 1.40</a> yathāpy aham etarhi || evaṁ ca te devamanuṣyā śrotavyaṁ śraddhātavyaṁ manyensuḥ yathāpi mama etarahi | evaṁ tīrṇo tārayiṣyasi mukto mocayiṣyasi āśvasto āśvāsayiṣyasi parinirvṛto parinirvāpayiṣyasi yathāpi ahaṁ etarahiṁ | taṁ bhaviṣyasi bahujanahitāya bahujanasukhāya lokānukaṁpāya mahato janakāyasyārthāya hitāya sukhāya devānāṁ ca manuṣyāṇāṁ ca || samanantaravyākṛto ca punaḥ mahāmaudgalyāyana abhiyo bhikṣuḥ sarvābhibhūnā samyaksaṁbuddhena anuttarāye samyaksaṁbuddhāya athāyaṁ trisāhasramahāsāhasro lokadhātuḥ kaṁpe prakaṁpe atīva ṣaḍvikāraṁ | purastimā diśā unnamati paścimā diśā onamati purastimā diśā onamati paścimā diśā unnamati dakṣiṇā diśā unnamati uttarā diśā onamati dakṣiṇā diśā onamati uttarā diśā unnamati madhyāto onamati anteṣu unnamati madhyāto unnamati anteṣu onamati || bhūmyā ca devā ghoṣam udīrayensuḥ śabdam anuśrāvayensuḥ || eṣo ’bhiyo bhikṣuḥ bhagavatā sarvābhibhūnā samyaksaṁbuddhena anuttarāye samyaksaṁbodhaye vyākṛto taṁ bhaviṣyati bahujanahitāya bahujanasukhāya lokānukampāya mahato janakāyasyārthāya hitāya sukhāya devānāṁ ca manuṣyāṇāṁ ca || bhūmyāṇāṁ devānāṁ ghoṣaṁ śrutvā antarīkṣecarā devā caturmahārājikā devā trāyastriṁśā devā yāmā tuṣitā nirmāṇaratayo paranirmitavaśavartino devā yāva brahmakāyikā devā ghoṣam udīrayensuḥ śabdam anuśrāvayensuḥ ||</p>
<p><a class='ref sc' id='sc3' href='#sc3'>SC 3</a><a class='ref sen' id='sen1.41' href='#sen1.41'>Sen 1.41</a> evaṁ mārṣā abhiyo bhikṣu bhagavatā sarvābhibhūnā anuttarāye samyaksaṁbodhaye vyākṛto taṁ bhaviṣyati bahujanahitāya bahujanasukhāya lokānukampāya mahato janakāyasyārthāya hitāya sukhāya devānāṁ ca manuṣyāṇāṁ ca aprameyasya udārasya ca mahato avabhāsasya loke prādurbhāvo abhūṣi | yā ca tā loke lokāntarikā andhakārā andhakārārpitā tamisrā tamisrārpitā aghā asaṁviditā asaṁviditapūrvā yatra ime pi candramasūryā evaṁ maharddhikā mahānubhāvā ābhayā ābhāṁ nābhisaṁbhuṇanti ālokena vā ālokaṁ akāle api tenāvabhāsena sphuṭā abhunsuḥ || ye pi tatra satvā upapannā te pi anyamanyaṁ saṁjalpeṣu || anye pi kila bho iha satvā upapannā anye pi kila bho iha satvā upapannā anye pi kila bho iha satvā upapannā || ekāntasukhasamarpitā ca punaḥ tatkṣaṇaṁ tatmuhūrtaṁ sarve satvā abhunsuḥ ye pi avīcismiṁ mahānarake upapannā atikramya yeva devānāṁ devānubhāvaṁ nāgānāṁ nāgānubhāvaṁ yakṣāṇāṁ yakṣānubhāvaṁ || dhyāmāni ca abhunsuḥ mārabhavanāni nistejāni nirabhiramyāni | krośikāni <a class='ref sen' id='sen1.42' href='#sen1.42'>Sen 1.42</a> pi ca khaṇḍāni prapatensuḥ dvikrośikāni pi ca trikrośikāni pi ca khaṇḍāni prapatensuḥ yojanikāni pi ca khaṇḍāni prapatensuḥ dvepaṁcayojanikāni pi ca khaṇḍāni prapatensuḥ || māro ca pāpīmāṁ duḥkhī durmano vipratisārī antaḥśalyaparidāghajāto abhūṣi ||</p>
<h2>anugītagāthā</h2>
<blockquote class='gatha'>
<p><a class='ref sc' id='sc4' href='#sc4'>SC 4</a>so taṁ dānaṁ datvā praṇidhesi lokanāyako asya |<br>
devamanuṣyācāryo āryaṁ dharmaṁ prakāśeyaṁ ||</p>
<p><a class='ref sc' id='sc5' href='#sc5'>SC 5</a>dharmolkāṁ vicareyaṁ parāhaṇe dharmabherīṁ sapatākāṁ |<br>
ucchreyaṁ dharmaketuṁ āryaṁ śaṁkhaṁ prapūreyaṁ ||</p>
<p><a class='ref sc' id='sc6' href='#sc6'>SC 6</a>evaṁ ca mahyaṁ asyā prakāśanā deśanā ca dharmasya |<br>
evaṁ ca bahū satvā ārye dharme niveśeyaṁ ||</p>
<p><a class='ref sc' id='sc7' href='#sc7'>SC 7</a>evaṁ ca me śruṇensuḥ devamanuṣyā subhāṣitaṁ vākyaṁ |<br>
evaṁ ca dharmacakraṁ pravartaye bahujanahitāya ||</p>
<p><a class='ref sc' id='sc8' href='#sc8'>SC 8</a>kṛcchrāpannaiḥ satvaiḥ jātijarāpīḍitaiḥ maraṇadharmaiḥ |<br>
bhavacakṣukaiḥ apāyā prajñāskandhaṁ niveśeyaṁ ||</p>
<p><a class='ref sc' id='sc9' href='#sc9'>SC 9</a>saṁjīve kālasūtre saṁghāte raurave avīcismiṁ |<br>
ṣaṭsu gatīhi vikīrṇāṁ bhavasaṁsārāt pramoceyaṁ ||</p>
<p><a class='ref sc' id='sc10' href='#sc10'>SC 10</a><a class='ref sen' id='sen1.43' href='#sen1.43'>Sen 1.43</a> narake pakvavipakvā apāyaprapīḍitāṁ maraṇadharmā |<br>
alpasukhaduḥkhabahulāṁ bhavasaṁsārāt pramoceyaṁ ||</p>
<p><a class='ref sc' id='sc11' href='#sc11'>SC 11</a>arthaṁ careyaṁ loke devamanuṣyāṇāṁ deśiya dharmaṁ |<br>
evaṁ vineya satvāṁ yathā ayaṁ lokapradyoto ||</p>
<p><a class='ref sc' id='sc12' href='#sc12'>SC 12</a>evaṁ ahaṁ lokam imaṁ careyaṁ<br>
yathā ayaṁ carati asaṁgamānaso |<br>
cakraṁ va varteya ananyasādṛśo<br>
susatkṛto devamanuṣyapūjito ||</p>
<p><a class='ref sc' id='sc13' href='#sc13'>SC 13</a>praṇidhiṁ ca jñātvā susamudgato jino<br>
sarvehi hetūbhi upasthitehi|<br>
akhaṇḍa-acchidram avraṇaṁ viyākare<br>
arthadarśī matimāṁ ||</p>
<p><a class='ref sc' id='sc14' href='#sc14'>SC 14</a>buddho tuvaṁ hohisi lokanāyako<br>
anāgate kalpaśatasahasre |<br>
kapilāhvaye ṛṣivadanasmiṁ śākiyo<br>
tadā ayaṁ praṇidhi vipākam eṣyati ||</p>
<p><a class='ref sc' id='sc15' href='#sc15'>SC 15</a>atha sāgarāvalimahī prakampate ca divi devasaṁgheṣu |<br>
vyākaraṇaṁ tasya dyutimato abhyudgami abhyudgataṁ ghoṣaṁ ||</p>
<p><a class='ref sc' id='sc16' href='#sc16'>SC 16</a><a class='ref sen' id='sen1.44' href='#sen1.44'>Sen 1.44</a> eṣa abhiyo bhagavatā atyantasubhāṣitagītadhvajena |<br>
sarvābhibhunā muninā viyākṛto hohisi jino tvaṁ ||</p>
<p><a class='ref sc' id='sc17' href='#sc17'>SC 17</a>taṁ hitasukhāya hohisi sabrahmasurāsurasya lokasya |<br>
hāyiṣyati asurakāyaṁ naramarusaṁgho vivarddhanti ||</p>
</blockquote>
<p><a class='ref sc' id='sc18' href='#sc18'>SC 18</a>atha khalu mahāmaudgalyāyana te duve gandhikamahattarakā abhiyasya anuttarāye samyaksaṁbodhaye vyākaraṇaṁ śrutvā hṛṣṭāḥ tuṣṭāḥ pramuditāḥ prītisaumanasyajātā evaṁ cittam utpādensuḥ || yadā abhiyo bhikṣuḥ anuttarāṁ samyaksaṁbodhim abhisaṁbuddho bhaveya tadā vayam etasya agraśrāvakā bhaveyāma agrayugo bhadrayugo yathāyaṁ bhavati sarvābhibhūsya śrāvakayugo eko agro prajñāye eko agro ṛddhīye || aśroṣīt mahāmaudgalyāyana uttiyasya śreṣṭhasya dhītā abhiyo bhikṣuḥ bhagavatā sarvābhibhūnā anuttarāye samyaksaṁbodhaye vyākṛto || atha mahāmaudgalyāyana uttiyasya śreṣṭhisya dhītā taṁ bhagavantaṁ saśrāvakasaṁghaṁ satkṛtvā gurukṛtvā mānayitvā pūjayitvā apacāyitvā evaṁ praṇidhim utpādesi || mama abhiyena bhikṣuṇā īrṣyāprakṛtena abhūto abhyākhyāno dinno || yan mayā bhagavato sarvābhibhūsya saśrāvakasaṁghasya adhikāraṁ kṛtvā kuśalam arjitam aham etena kuśalamūlena yatra yatra abhiyo bhikṣuḥ utpadyeya tatra tatra naṁ abhūtena abhyākhyānena <a class='ref sen' id='sen1.45' href='#sen1.45'>Sen 1.45</a> abhyācikṣeyaṁ yāvat paramasaṁbodhiprāptaṁ || siyā ti punar mahāmaudgalyāyana evam asya syāt* | anyo ’sau tena kālena tena samayena bhagavato sarvābhibhūsya abhiyo nāma śrāvako abhūṣi || na etat evaṁ draṣṭavyaṁ || tat kasya hetoḥ || ahaṁ mahāmaudgalyāyana tena kālena tena samayena bhagavato sarvābhibhūsya abhiyo nāma śrāvako abhūṣi || siyā ti punaḥ mahāmaudgalyāyana evam asya syāt* | anye te tena kālena tena samayena vasumate mahānagare duve gandhikamahattarakā abhunsuḥ || na khalv etad evaṁ draṣṭavyaṁ || tat kasya hetoḥ || yūyaṁ te śāriputra mahāmaudgalyāyana tena kālena tena samayena duve gandhikamahattarakā abhunsu || taṁ yuṣmākaṁ mūlapraṇidhiṁ || siyā ti punar mahāmaudgalyāyana evam asya syāt* | anyā sā tena kālena tena samayena uttiyasya śreṣṭhisya dhītā abhūṣi || <span class='gap'>+ + + + + + + + +</span> || tenaiṣā tīrthikāṁganā praṇidhānena yatra yatra upapadyāmi tatra tatra abhūtaṁ abhyākhyānaṁ deti yāvat paramasaṁbodhiprāptasya || siyā ti khalu punar mahāmaudglyāyana evam asya syāt* | anyo so tena kālena tena samayena vasumate mahānagare uttiyo nāma śreṣṭhi abhūṣi || na khalv etad evaṁ draṣṭavyaṁ || eṣo ’sau mahāmaudgalyāyana śuddhāvāsakāyiko devaputro tena kālena tena samayena vasumate mahānagare uttiyo nāma śreṣṭhi abhūṣi || eteṣāṁ kalpānāṁ śatasahasraṁ smarati dharmaṁ samanusmarati ||</p>
<p class='endsection'>iti śrīmahāvastu-avadāne abhiyavastuṁ sānugītaṁ samāptaṁ</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
