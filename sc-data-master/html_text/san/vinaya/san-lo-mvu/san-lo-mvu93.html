<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu93' lang='san'>
<header>
<ul>
<li class='division'>Mahāvastu</li>
</ul>
<h1>93. Trapuṣa and Bhallika</h1>
</header>
<p><a class='ref sc' id='sc1' href='#sc1'>SC 1</a>bhagavān muciliṁdasya nāgarājño bhavanāto utthihitvā ṣaṣṭhaṁ saptāhaṁ nirāhāro prītisukhenājapālanyagrodhamūle vītināmesi || tato ajapālasya nyagrodhamūlāto <a class='ref sen' id='sen3.303' href='#sen3.303'>Sen 3.303</a> ṣaṣṭhasya saptāhasyātyayena kṣīrikāvanaṣaṇḍe bahudevatake cetiye nirāhāro prītisukhena saptamaṁ saptāhaṁ vītināmesi || evaṁ bhagavāṁ saptasaptāhaṁ ekūnapaṁcāśad divasāṁ nirāhāro ||</p>
<p><a class='ref sc' id='sc2' href='#sc2'>SC 2</a>uttarāpathe ukkalaṁ nāmādhiṣṭhānaṁ | tato ukkalāto adhiṣṭhānāto trapuso ca bhalliko ca nāma sārthavāhā āḍhyā mahādhanā mahābhogā puṇyavanto mahāparivārā dakṣiṇāpathāto paṁcahi dhuraśatehi tena mārgeṇa āgacchanti || teṣāṁ maṅgalīyānāṁ balīvardānāṁ puṁgavā eko sujātāye nakṣatre jātako aparo kīrtike | teṣāṁ evaṁ nakṣatrāṇāṁ nāmena sujātakīrtikanāmena jñāyanti || sarvasya sārthavāhasya purato sārthavāhasya yānakaṁ vahanti | yatra mārge kiṁcid bhayo bhavati siṁhabhayo vyāghrabhayo dvīpibhayaṁ vā gaṇḍakabhayaṁ vā hastibhayaṁ vā vanadevabhayaṁ vā udakavāhabhayaṁ vā caurabhayaṁ vā tatra te na gacchanti tataḥ te vāṇijakā jānanti bhayaṁ bhaviṣyatīti tathā saṁharitvā caturdiśaṁ pradhāvanti samantena avaloketvā || te dāni balīvardā sujātakīrtikā tahiṁ kṣīrikāvanakhaṇḍaṁ cānuprāptā | atra trapuṣabhalliyānāṁ ca vāṇijānāṁ pūrvajñātisālohitehi devabhūtehi tahiṁ kṣīrikāvanakhaṇḍe ṛddhiye nigṛhītā na śaknonti gantuṁ || tehi sthitehi sarve te puruṣā sārthāto bhītā tatra saṁnaddhā || teṣān te devatā pūrvajñātisālohitā antarīkṣagatā ghoṣam udīrayensuḥ śabdam anuśrāvayensuḥ || mā bhāyatha vāṇijā tti na bhavati vo upadravaṁ | eṣa buddho bhagavān iha vanaṣaṇḍe prativasati saptahi asaṁkhyeyakalpehi prādurbhūtaḥ bahujanahitāya bahujanasukhāya lokānukaṁpāya mahato janakāyasyārthāya hitāya sukhāya devānāṁ ca <a class='ref sen' id='sen3.304' href='#sen3.304'>Sen 3.304</a> manuṣyāṇāṁ ca tasyādya saptasaptāhaṁ ekūnapaṁcāśad divasā anāhārasya | tam āhāreṇa pratimānetha tato vaḥ aprameyaṁ kuśalamūlaṁ bhaviṣyati || tehi dāni trapuṣabhallikehi vāṇijehi tānaṁ devatānāṁ vacanaṁ śrutvā madhusarpisaṁyuktaṁ tarpaṇaṁ gṛhītaṁ | te devatā teṣāṁ vāṇijakānāṁ purato gacchanti | ito āgacchatha || te dāni vāṇijā tehi devatehi bhagavato sakāśam upanītā || te taṁ madhutarpaṇaṁ gṛhya bhagavantam upasaṁkrāntā | imaṁ bhagavan madhutarpaṇaṁ paribhuṁjatu asmākam anugrahārthaṁ || atha khalu bhagavato etad abhūṣi || kiṁ nu khalu purimakā samyaksaṁbuddhā bhājanapratigrāhakā utāho pāṇipratigrāhakā bhājanapratigrāhakā samyaksaṁbuddhā ti || saha cittotpādenaiva bhagavataḥ catvāri mahālokapālā catvāri suvarṇapātrāṇy ādāya bhagavantam upasaṁkrāntā ratanapātrā ti kṛtvā na pravrajitasārūpyāni bhagavāṁ na pratigṛhṇāti || te dāni rūpyāmayāni pātrāṇy ādāya bhagavantam upasaṁkrāntā | tān api bhagavāṁ ratanapātrāṇīti kṛtvā na pratigṛhṇāti || evaṁ muktāmayāni vaiḍūryāmayāni sphaṭikamayāni musāragalvamayāni lohitikāmayāni tān api bhagavāṁ ratnapātrāṇīti kṛtvā na pravrajitasārūpyāṇīti kṛtvā na pratigṛhṇāti || te dāni catvāro śailapātrāṇi ādāya bhagavantam upasaṁkrāntā || atha khalu bhagavataḥ etad abhūṣi | yad aham ekasya lokapālasya pātraṁ pratigṛhṇīṣyāmi trayāṇāṁ bhaviṣyati cittasyānyathātvaṁ || bhagavatā sarveṣāṁ caturṇāṁ lokapālānāṁ catvāri pātrāṇi pratigṛhṇitvā aṁguṣṭhena ākrāntā ekapātro ca adhiṣṭhito | te dāni catvāro pātrā ekaṁ pātraṁ saṁjātā sarveṣāṁ caturṇāṁ pātrāṇāṁ catvāri pātrakoṭīni dṛśyanti | tatra bhagavatā trapusabhallikānāṁ vāṇijānāṁ madhutarpaṇaṁ paribhuktaṁ ||</p>
<p><a class='ref sc' id='sc3' href='#sc3'>SC 3</a><a class='ref sen' id='sen3.305' href='#sen3.305'>Sen 3.305</a>bhagavāṁ dāni trapusamallikānāṁ vāṇijānāṁ madhutarpaṇaṁ pītvā pratyagrapraṇītavarṇagandharasopetaṁ dakṣiṇām ādiśati ||</p>
<blockquote class='gatha'>
<p><a class='ref sc' id='sc4' href='#sc4'>SC 4</a>anekākārasaṁpannaṁ tarpaṇanti pravuccati |<br>
varṇena caiva saṁpannaṁ gandhena ca rasena ca ||</p>
<p><a class='ref sc' id='sc5' href='#sc5'>SC 5</a>pratyagraṁ ca praṇītaṁ ca eṣaṇīyaṁ ca kalpiyaṁ |<br>
tarpaṇaṁ prathamaṁ śāstu adensuḥ trapusabhalliyā ||</p>
<p><a class='ref sc' id='sc6' href='#sc6'>SC 6</a>madhusarpisaṁyuktaṁ taṁ pibe ca puruṣottamaḥ |<br>
tehi saṁtarpito vīro pratisaṁlāna-utthito |<br>
tarpaye dharmavṛṣṭīye devagandharvamānuṣāṁ ||</p>
<p><a class='ref sc' id='sc7' href='#sc7'>SC 7</a>diśe sovatthikaṁ divyaṁ maṁgalyaṁ cārthasādhakaṁ |<br>
yaṁ śrutvā sumanā sarve sarvārthāṁ sādhayiṣyati ||</p>
<p><a class='ref sc' id='sc8' href='#sc8'>SC 8</a>svasti vo dvipade bhotu svasti vo stu catuṣpade |<br>
svasty astu vrajatāṁ mārge svasti pratyāgateṣu ca ||</p>
<p><a class='ref sc' id='sc9' href='#sc9'>SC 9</a>svasti rātrau divā svasti svasti madhyaṁdine sthite |<br>
sarvatra svasti vo bhotu mā ca pāpaṁ samāgamat* ||</p>
<p><a class='ref sc' id='sc10' href='#sc10'>SC 10</a>śirī vo dakṣiṇe skandhe śirī vāme pratiṣṭhitā |<br>
śirī vo aṁgamaṁgeṣu māleva supratiṣṭhitā ||</p>
<p><a class='ref sc' id='sc11' href='#sc11'>SC 11</a>bhadraṁ vo bhadraśirī vo vāṇijā bhadram astu vo |<br>
yena kenacit kāryeṇa gacchatha purimāṁ diśāṁ ||</p>
<p><a class='ref sc' id='sc12' href='#sc12'>SC 12</a>nakṣatrāṇi vo pālentu ye tāṁ diśam adhiṣṭhitā |<br>
kṛttikā rohiṇī caiva mṛgārdrā ca punarvasu ||</p>
<p><a class='ref sc' id='sc13' href='#sc13'>SC 13</a>puṣyaṁ ca varanakṣatraṁ aśleṣā bhoti saptamā ||</p>
<p><a class='ref sc' id='sc14' href='#sc14'>SC 14</a><a class='ref sen' id='sen3.306' href='#sen3.306'>Sen 3.306</a> ity ete sapta nakṣatrā lokapālā yaśasvinaḥ |<br>
ādiṣṭā purime bhāge eteṣāṁ purimā diśā ||</p>
<p><a class='ref sc' id='sc15' href='#sc15'>SC 15</a>ete vo adhipālentu bhūmīye bhavanena ca |<br>
kṣemā ca vo diśā bhontu mā ca vo pāpam āgame |<br>
labdhārthā ca nivartetha tehi nakṣatrehi rakṣitā ||</p>
<p><a class='ref sc' id='sc16' href='#sc16'>SC 16</a>purastime diśobhāge aṣṭa devakumārikā |<br>
nandottarā nandisenā nandinī nandirakṣitā ||</p>
<p><a class='ref sc' id='sc17' href='#sc17'>SC 17</a>jayantī vijayantī ca siddhārthā aparājitā |<br>
teṣām adhipatī rājā dhṛtarāṣṭro ti nāmataḥ ||</p>
<p><a class='ref sc' id='sc18' href='#sc18'>SC 18</a>gaṁdharvādhipatī rājā devehi sa ca rakṣitaḥ |<br>
so pi vo abhipāletu bhūmīye bhavanena ca ||</p>
<p><a class='ref sc' id='sc19' href='#sc19'>SC 19</a>kṣemā ca vo diśo bhontu mā ca vo pāpam āgamī |<br>
labdhārthā ca nivartetha sarvadevehi rakṣitā ||</p>
<p><a class='ref sc' id='sc20' href='#sc20'>SC 20</a>purimasmiṁ diśobhāge cāpalaṁ va nāma cetiyaṁ |<br>
nityaṁ jvalati tejena nityaṁ satyopayācanaṁ |<br>
so pi vo abhipāletu bhūmīye bhavanena ca ||</p>
<p><a class='ref sc' id='sc21' href='#sc21'>SC 21</a>kṣemā ca vo diśo bhontu mā ca vo pāpam āgamī |<br>
labdhārthā ca nivartetha sarvacetiyasurakṣitā ||</p>
<p><a class='ref sc' id='sc22' href='#sc22'>SC 22</a>yena kenacid arthena gacchatha dakṣiṇāṁ diśaṁ |<br>
nakṣatrāṇy abhipālentu ye tāṁ diśām adhiṣṭhitā ||</p>
<p><a class='ref sc' id='sc23' href='#sc23'>SC 23</a>maghā cobhe ca phālguṇyau hastā citrā ca paṁcamā |<br>
<a class='ref sen' id='sen3.307' href='#sen3.307'>Sen 3.307</a> svātī caiva viśākhā ca eteṣāṁ dakṣiṇā diśā ||</p>
<p><a class='ref sc' id='sc24' href='#sc24'>SC 24</a>ity ete sapta nakṣatrā lokapālā yaśasvinaḥ |<br>
ādiṣṭā dakṣiṇe bhāge eteṣāṁ dakṣiṇā diśā ||</p>
<p><a class='ref sc' id='sc25' href='#sc25'>SC 25</a>te pi vo abhipālentu bhūmīye bhavanena ca |<br>
kṣemā ca vo diśā bhontu mā ca vo pāpam āgamī |<br>
labdhārthā ca nivartetha tehi nakṣatrehi rakṣitā ||</p>
<p><a class='ref sc' id='sc26' href='#sc26'>SC 26</a>dakṣiṇasmiṁ diśobhāge aṣṭa devakumāriyo |<br>
lakṣmīmatī śirīmatī yaśomatī yaśodharā ||</p>
<p><a class='ref sc' id='sc27' href='#sc27'>SC 27</a>śubheṣṭhitā suprabhātā suviśuddhā suvyākṛtā |<br>
tā pi vo abhipālentu bhūmīye bhavanena ca ||</p>
<p><a class='ref sc' id='sc28' href='#sc28'>SC 28</a>kṣemā ca vo diśā bhontu mā ca vo pāpam āgamī |<br>
labdhārthā ca nivartetha devakanyāhi rakṣitā ||</p>
<p><a class='ref sc' id='sc29' href='#sc29'>SC 29</a>tāsām adhipatī rājā virūḍhako ti nāmataḥ |<br>
kumbhāṇḍādhipatī rājā yamena saha rakṣatu ||</p>
<p><a class='ref sc' id='sc30' href='#sc30'>SC 30</a>kṣemā ca vo diśo bhontu mā ca vo pāpam āgamī |<br>
labdhārthā ca nivartetha kumbhāṇḍehi surakṣitā ||</p>
<p><a class='ref sc' id='sc31' href='#sc31'>SC 31</a>dakṣiṇasmiṁ diśobhāge abhipaśyaṁ nāma cetiyaṁ |<br>
nityaṁ jvalati tejena nityaṁ satyopayācanaṁ ||</p>
<p><a class='ref sc' id='sc32' href='#sc32'>SC 32</a>so pi vo abhipāletu bhūmīye bhavanena ca |<br>
kṣemā ca vo diśā bhontu mā ca vo pāpam āgamī |<br>
labdhārthā ca nivartetha cetiyena surakṣitā ||</p>
<p><a class='ref sc' id='sc33' href='#sc33'>SC 33</a>yena kenacid arthena gacchatha paścimāṁ diśaṁ |<br>
<a class='ref sen' id='sen3.308' href='#sen3.308'>Sen 3.308</a> nakṣatrā vo bhipālentu ye tāṁ diśam adhiṣṭhitā ||</p>
<p><a class='ref sc' id='sc34' href='#sc34'>SC 34</a>anurādhā ca jyeṣṭhā ca mūlaś ca dṛḍhavīryavān* |<br>
ubhe āṣāḍhe bhijic ca śravaṇā bhavati saptamī ||</p>
<p><a class='ref sc' id='sc35' href='#sc35'>SC 35</a>te pi vo abhipālentu bhūmīye bhavanena ca |<br>
kṣemā ca vo diśā bhontu mā ca vo pāpam āgamī |<br>
labdhārthā ca nivartetha tehi nakṣatrehi rakṣitā ||</p>
<p><a class='ref sc' id='sc36' href='#sc36'>SC 36</a>paścimasmiṁ diśobhāge aṣṭau devakumāriyo |<br>
alaṁbuṣā miśrakeśī ariṣṭā suprabhāyakā ||</p>
<p><a class='ref sc' id='sc37' href='#sc37'>SC 37</a><span class='gap'>+ + + + + +</span> kṛṣṇā śukrā ca draupadī |<br>
tā pi vo abhipālentu ārogyena śivena ca ||</p>
<p><a class='ref sc' id='sc38' href='#sc38'>SC 38</a>kṣemā ca vo diśā bhontu mā ca vo pāpam āgamī |<br>
labdhārthā ca nivartetha devakanyāhi rakṣitā ||</p>
<p><a class='ref sc' id='sc39' href='#sc39'>SC 39</a>tāsām adhipatī rājā virūpākṣo ti nāmataḥ |<br>
sa vo nāgādhipo rājā varuṇena saha rakṣatu ||</p>
<p><a class='ref sc' id='sc40' href='#sc40'>SC 40</a>so pi vo abhipāletu bhūmīye bhavanena ca |<br>
kṣemā ca vo diśā bhontu mā ca vo pāpam āgamī |<br>
labdhārthā ca nivartetha sarvanāgehi rakṣitā ||</p>
<p><a class='ref sc' id='sc41' href='#sc41'>SC 41</a>paścimasmiṁ diśobhāge asto nāmena parvato |<br>
āvarto candrasūryāṇāṁ asto arthaṁ dadātu vo ||</p>
<p><a class='ref sc' id='sc42' href='#sc42'>SC 42</a>so pi vo abhipāletu bhūmīye bhavanena ca ||</p>
<p><a class='ref sc' id='sc43' href='#sc43'>SC 43</a>kṣemā ca vo diśā bhontu mā ca vo pāpam āgamī |<br>
labdhārthā ca nivartetha sarve astena rakṣitā ||</p>
<p><a class='ref sc' id='sc44' href='#sc44'>SC 44</a>yena kenacid arthena gacchatha uttarāṁ diśāṁ |<br>
<a class='ref sen' id='sen3.309' href='#sen3.309'>Sen 3.309</a> nakṣatrā vo bhipālentu ye tāṁ diśam adhiṣṭhitā ||</p>
<p><a class='ref sc' id='sc45' href='#sc45'>SC 45</a>dhaniṣṭhā śatabhiṣā caiva ubhau proṣṭhapadā pi ca |<br>
revaty athāśvinī caiva bharaṇī bhavati saptamī ||</p>
<p><a class='ref sc' id='sc46' href='#sc46'>SC 46</a>tā pi vo anupālentu bhūmīye bhavanena ca |<br>
kṣemā ca vo diśo bhontu mā ca vo pāpam āgamī |<br>
labdhārthāś ca nivartetha tehi nakṣatrehi rakṣitā ||</p>
<p><a class='ref sc' id='sc47' href='#sc47'>SC 47</a>uttarasmiṁ diśobhāge aṣṭau devakumāriyo |<br>
ilā devī surā devī pṛthivī padumāvatī ||</p>
<p><a class='ref sc' id='sc48' href='#sc48'>SC 48</a>āśā śraddhā hirī ca śrī <span class='gap'>+ + +</span> samāgatā |<br>
tā pi vo abhipālentu bhūmīye bhavanena ca ||</p>
<p><a class='ref sc' id='sc49' href='#sc49'>SC 49</a>kṣemā ca vo diśā bhontu mā ca vo pāpam āgamī |<br>
labdhārthaś ca nivartetha devakaṁnyāhi rakṣitā ||</p>
<p><a class='ref sc' id='sc50' href='#sc50'>SC 50</a>tāsām adhipatī rājā kuvera iti nāmataḥ |<br>
sarvayakṣādhipo rājā rākṣasīhi saha rakṣatu ||</p>
<p><a class='ref sc' id='sc51' href='#sc51'>SC 51</a>so pi vo abhipāletu bhūmīye bhavanena ca |<br>
kṣemā ca vo diśā bhontu mā ca vo pāpam āgamī |<br>
labdhārthāś ca nivartetha yakṣarākṣasarakṣitā ||</p>
<p><a class='ref sc' id='sc52' href='#sc52'>SC 52</a>uttarasmiṁ diśobhāge kailāso nāma parvataḥ |<br>
āvāso yakṣasaṁghānāṁ rākṣasānāṁ niveśanaṁ ||</p>
<p><a class='ref sc' id='sc53' href='#sc53'>SC 53</a>so pi vo abhipāletu bhūmīye bhavanena ca |<br>
kṣemā ca vo diśā bhontu mā ca vo pāpam āgamī |<br>
labdhārthāś ca nivartetha yakṣarākṣasarakṣitāḥ ||</p>
<p><a class='ref sc' id='sc54' href='#sc54'>SC 54</a>aṣṭāviṁśati nakṣatrā saptasapta caturdiśaṁ |<br>
<a class='ref sen' id='sen3.310' href='#sen3.310'>Sen 3.310</a> saha candramasūryehi triṁśad bhonti anūnakaṁ ||</p>
<p><a class='ref sc' id='sc55' href='#sc55'>SC 55</a>dvātriṁśad devakanyāvo aṣṭa aṣṭa caturdiśaṁ |<br>
catvāraś ca mahārājā lokapālā yaśasvinaḥ |<br>
prajvalamānavarṇena rakṣanti caturdiśaṁ ||</p>
<p><a class='ref sc' id='sc56' href='#sc56'>SC 56</a>aṣṭa śramaṇā brāhmaṇā aṣṭa janapadeṣu kṣatriyā |<br>
aṣṭa sa-indrakā devā sadā rakṣāṁ karontu vaḥ ||</p>
</blockquote>
<p><a class='ref sc' id='sc57' href='#sc57'>SC 57</a>teṣāṁ dāni bhagavatā trīṇi śaraṇagamanāni dinnāni | gacchatha buddhaśaraṇaṁ gacchatha dharmaśaraṇaṁ gacchatha anāgataṁ ca bhagavato śrāvakasaṁghaśaraṇaṁ || te dāni buddhaśaraṇaṁ gatā dharmaśaraṇaṁ gatā saṁghaśaraṇaṁ gatā || te dāni āhansuḥ || vayaṁ bhagavaṁ vāṇijakā deśadeśāni ca rājyāni ca aṇvāma | sādhu maṁ bhagavāṁ kaṁcid dadeya dhātuṁ yaṁ vayaṁ pūjayema || bhagavatā dāni teṣāṁ śīrṣāto pāṇinā keśāni otāritvā dinnāni imaṁ keśastūpaṁ kārayetha nakhāni ca otāritvā dinnāni imaṁ nakhastūpaṁ kārāpetha śilā ca āgamiṣyanti tāṁ ca śilāṁ pratiṣṭhāpetha || tehi dāni yatra keśasthālī nāma adhisthāno tahiṁ keśastūpaṁ kārāpitaṁ | vālukṣo nāma nagaraṁ tahiṁ nakhastūpaṁ kārāpitaṁ | śilukṣaṁ nāmādhiṣṭhānaṁ tatrāpi śilā pratiṣṭhāpitā sā bhagavatā ṛddhīye pāṇinā kṣiptā ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
