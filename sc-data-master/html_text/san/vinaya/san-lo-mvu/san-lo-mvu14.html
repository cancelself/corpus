<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu14' lang='san'>
<header>
<ul>
<li class='division'>Mahāvastu</li>
</ul>
<h1>14. The Seventh Bhūmi</h1>
</header>
<p><a class='ref sc' id='sc1' href='#sc1'>SC 1</a>evam ukte āyuṣmān mahākāśyapa āyuṣmantaṁ mahākātyāyanam uvāca || ye ime bho dhutadharmadhara bodhisatvāḥ avaivartikāḥ ṣaṣṭhāto bhūmito saptamāṁ bhūmiṁ saṁkramanti teṣāṁ kevarūpaṁ sandhicittaṁ bhavatīti || evam ukte āyuṣmān mahākātyāyana āyuṣmantaṁ mahākāśyapaṁ gāthābhir adhyabhāṣata ||</p>
<blockquote class='gatha'>
<p><a class='ref sc' id='sc2' href='#sc2'>SC 2</a>ātmadamathe pravartayate cittaṁ paramamahājanahitāna |<br>
yat saptamāṁ bhūmi saṁkramanti tathā bhūmiṣu tatsandhicittam iti ||</p>
</blockquote>
<p><a class='ref sc' id='sc3' href='#sc3'>SC 3</a><a class='ref sen' id='sen1.128' href='#sen1.128'>Sen 1.128</a> evam ukte āyuṣmān mahākāśyapa āyuṣmantaṁ mahākātyāyanam uvāca || ye ime bho jinaputra bodhisatvā avaivartikāḥ te prathamāyāṁ bhūmau upādāya kevarūpeṇa kāyakarmeṇa samanvāgatā bhavanti kevarūpeṇa vācākarmeṇa samanvāgatā bhavanti kevarūpeṇa manakarmeṇa samanvāgatā bhavanti kevarūpeṇa sattvena samanvāgātā bhavanti || evam ukte āyuṣmān mahākātyāyana āyuṣmantaṁ mahākāśyapam uvāca || ye ime bho dhutadharmadhara bodhisatvā avaivartikās teṣāṁ prathamāṁ bhūmim upādāya imāni karmāṇi bhavanti || praṇātipātavairamaṇaṁ prāṇātipātavairamaṇasya va varṇaṁ bhāṣanti tadadhyāśayān bhūmiṣu satvān praśaṁsanti ye na paraṁ ca kiṁcit pāpamitrasaṁyogena prāṇāṁ jīvitād vyaparopayanti || paraṁ saptahi bhūmīhi tehi vikrośamānehi satvehi karuṇāṁ pratilabhitvā śīlaṁ samādiyitvā rājyaṁ vā parityajya yad vā tad vā aiśvaryaṁ tyaktvā agārebhyo ’nagāriyaṁ pravrajitvā prāṇātipātavairamaṇasya bahulaṁ dharmaṁ deśayanti ||</p>
<p><a class='ref sc' id='sc4' href='#sc4'>SC 4</a>bhūtapūrvaṁ ca bho dhutadharmadhara saptamāyāṁ bhūmau vartamāno ayaṁ paramapuruṣo rājā kuśo nāma babhūva || tasya devī apratimā nāma abhūṣī yā iyaṁ yaśodharā rāhulaśirisya mātā || yo cāyaṁ etarahi kalipuruṣo devadattaḥ so tadā jaṭharo nāma pradeśarājā babhūva || tāṁ śrutvā devīm apratiṁāṁ kāmarāgo mānasaṁ paryādinnavāṁ || so rājñaḥ kuśasya dūtam apreṣaye ||</p>
<blockquote class='gatha'>
<p><a class='ref sc' id='sc5' href='#sc5'>SC 5</a>dehi apratimāṁ devīṁ mama bhāryā bhaviṣyatīti |<br>
atha na dāsi yuddhaṁ te sajjaṁ sajjaya vāhanaṁ ||</p>
<p><a class='ref sc' id='sc6' href='#sc6'>SC 6</a>yat te vyavasitaṁ rāja tad anupreṣayasva me |<br>
<a class='ref sen' id='sen1.129' href='#sen1.129'>Sen 1.129</a> atha nānupreṣayasi me sarājyo vasam eṣyasi ||</p>
<p><a class='ref sc' id='sc7' href='#sc7'>SC 7</a>evaṁ śrutvā kuśo rājā bhāriyām idam abravīt* |<br>
śṛṇohi devi jaṭharasya vacanaṁ brūhi niścayaṁ ||</p>
</blockquote>
<p><a class='ref sc' id='sc8' href='#sc8'>SC 8</a>tato devī aśruvegaṁ pramuṁcitvā rājānaṁ kuśam uvāca ||</p>
<blockquote class='gatha'>
<p><a class='ref sc' id='sc9' href='#sc9'>SC 9</a>bhadra vata ahaṁ chedye ahaṁ bhedye narādhipa |<br>
tvayā anatiriccāpi śastrehi pāramiṁ gatā ||</p>
<p><a class='ref sc' id='sc10' href='#sc10'>SC 10</a>jaṭharasya śiraṁ rāja paśya samakūṭaṁ mayā |<br>
chinnaṁ rudhirasaṁklinnaṁ tava pādeṣu veṣṭatu ||</p>
<p><a class='ref sc' id='sc11' href='#sc11'>SC 11</a>mayā tu jantunā tyaktaḥ sonāhārīkṛtaṁ śaraḥ |<br>
jaṭharasya bhittvā svadehaṁ bhūyo bhetsyati medinīṁ ||</p>
<p><a class='ref sc' id='sc12' href='#sc12'>SC 12</a>aśvapṛṣṭhe rathe skandhe vāraṇasya kṛtaṁ mayā |<br>
yodhanaravarāgre ca jaṭharasyāntaṁ kṛtaṁ mahaṁ ||</p>
<p><a class='ref sc' id='sc13' href='#sc13'>SC 13</a>ahaṁ mantre ahaṁ sandhyā ahaṁ vacanakartṛme |<br>
aghātyam api ghātaye hetubhiḥ kāraṇaiḥ tathā ||</p>
<p><a class='ref sc' id='sc14' href='#sc14'>SC 14</a>dvābhyāṁś ca parimokṣeyaṁ aham eva niropama |<br>
mama māyā hy asaṁkhyeyā lokaḥ tṛṇamayo mama ||</p>
<p><a class='ref sc' id='sc15' href='#sc15'>SC 15</a><a class='ref sen' id='sen1.130' href='#sen1.130'>Sen 1.130</a> gandhamālyadharo rājā prāsādatalagocaraḥ |<br>
strīsahasrāṁkam āsṛtya yathā ca nirutsuko siyā iti ||</p>
</blockquote>
<p><a class='ref sc' id='sc16' href='#sc16'>SC 16</a>atha bho jinaputra devī apratimā tathārūpaṁ upāyam ādeśayi yenopāyena rājā jaṭharo viśvasta antaḥpuraṁ rājñaḥ kuśasya praviśi vaśam upāgato devyā apratimāyā || atha sā devī apratimā rājño jaṭharasya hṛdaye padaṁ dakṣiṇaṁ kṛtvā savyaṁ pādaṁ gulphe pratiṣṭhāpya ślokān imān agāsi ||</p>
<blockquote class='gatha'>
<p><a class='ref sc' id='sc17' href='#sc17'>SC 17</a>yāṁ puṣpitāṁ vanalatāṁ bhramarāḥ pibanti<br>
puṣpāgame kusumareṇuvicitrapakṣā |<br>
naiva tvayā kupuruṣa śrutapūrvarūpaṁ<br>
nātrāpare madhukarāḥ praṇayaṁ karonti ||</p>
<p><a class='ref sc' id='sc18' href='#sc18'>SC 18</a>yāṁ padminīṁ vanagajo aruhe kadācit*<br>
paṁke jalapralulitāṁ madanāturāṅgaḥ |<br>
naiva tvayā kupuruṣa śrutapūrvarūpaṁ<br>
nātrāpare vanagajāḥ praṇayaṁ karonti ||</p>
<p><a class='ref sc' id='sc19' href='#sc19'>SC 19</a>yā bhūmipālamahitasya ure vitīrṇā<br>
muktākalāpa iva saṁramate niśāyāṁ |<br>
kamalāṁ tuvaṁ vyavasito anavadyagātrīṁ<br>
prāptuṁ mahītalagato iva pūrṇacandram iti ||</p>
</blockquote>
<p><a class='ref sc' id='sc20' href='#sc20'>SC 20</a><a class='ref sen' id='sen1.131' href='#sen1.131'>Sen 1.131</a> atha khalu bho dhutadharmadhara rājā jaṭharo tasmiṁ kāle vikrośati || prasīda devi śaraṇaṁ prayacchatheti || tāṁ devīm apratimāṁ kuśo rājā uvāca ||</p>
<blockquote class='gatha'>
<p><a class='ref sc' id='sc21' href='#sc21'>SC 21</a>abhayaṁ dadāhi devī kāpuruṣasya śaraṇaṁ upagatasya |<br>
tasya kṛtāṁjalipuṭasya yāvaṁ eṣu hi satāṁ dharma iti ||</p>
</blockquote>
<p><a class='ref sc' id='sc22' href='#sc22'>SC 22</a>bhūtapūrvaṁ bho dhutadharmadhara eṣo bhagavān ugro nāma nāgarājā ahituṇḍikena mantrauṣadhibalair vaśanītaḥ sambādham āpanno babhūva || so ca pramādāt* ahituṇḍiko bhraṣṭamantro babhūva || atha tasya ugrasya nāgarājño etad abhavat* || prāpyo khalv ayaṁ mama kāpuruṣo bhasmīkartum iti | api tu naitad asmākam anurūpaṁ dharmarakṣānuraktānām iti || ślokān uvāca ||</p>
<blockquote class='gatha'>
<p><a class='ref sc' id='sc23' href='#sc23'>SC 23</a>yo pi tuvaṁ mama prāpyo bhasmīkartuṁ svatejasā |<br>
bhraṣṭamantrasya te demi abhayaṁ jīva me ciram iti ||</p>
</blockquote>
<p><a class='ref sc' id='sc24' href='#sc24'>SC 24</a>bhūtapūrvaṁ bho dhutadharmadhara eṣa eva bhagavān siṁho mṛgarājā eṣa cāyaṁ kupuruṣadevadatto lubdhako babhūva || athainaṁ siṁhayogyāvasthopavane vanavicāriṁ ekacaraṁ upāsīnaṁ viśvastaṁ nirviceṣṭaṁ nirvṛtam aparipaśyantaṁ pūrvāśayopacitabaddhavairaḥ lubdhako digdheṣuṇā aviddha || so ca viddhaḥ stimito gambhīradhairyopapannaḥ svabale paryavasthitaḥ asantrasta <a class='ref sen' id='sen1.132' href='#sen1.132'>Sen 1.132</a> īṣadunnataśirodharo tadā tam asatpuruṣaṁ bhītaṁ layanam upagataṁ niśāmya cintām āpannaḥ || prāpyo khalv ayaṁ mama adhamapuruṣo giriśikharaguhāvṛkṣarasātalagato pi hantuṁ | api tu na vaireṇa vairāṇi śāmyante iti kṛtvā imaṁ ślokam uvāca ||</p>
<blockquote class='gatha'>
<p><a class='ref sc' id='sc25' href='#sc25'>SC 25</a>viṣaliptena viddho ’haṁ śareṇa marmaghātinā |<br>
adyaivaṁ na bhavet tasya bhītasya nāsti te bhayam iti ||</p>
</blockquote>
<p><a class='ref sc' id='sc26' href='#sc26'>SC 26</a>bhūtapūrvaṁ bho dhutadharmadhara eṣaiva bhagavān sārthavāho babhūva saṁmataḥ || sārtho cānenaiva asatpuruṣeṇa devadattena deśikena sārthacaurair upaskṛtena kāntārādhvānamārgapratipannaḥ || pūrvavairānuṣaṅgapratibaddhamānasas taṁ sārthacaurair ghātāpayitum upasaṁkrāntaḥ || taiś ca vāṇijaiḥ sārthavāhapramukhais te caurā nigṛhītā deśikapūrvaṁgamāś ca vadham upanīyantā vikrośantā aśaraṇāḥ sārthavāham eva śaraṇam upagatāḥ deśikaś ca parādhāparāddhaḥ kṛtāṁjalipuṭaḥ sārthavāham abhayaṁ yāci || tasya bhavaśatasahasraparicitā karuṇāvihāriṇo karuṇā samutthitā prāṇahareṣu api teṣu abhayaṁ dattvā deśikam uvāca ||</p>
<blockquote class='gatha'>
<p><a class='ref sc' id='sc27' href='#sc27'>SC 27</a>anuvātaṁ mayā muktaḥ dhūmo deśaṁ vināśayet* |<br>
deśikaṁ saha caurebhyaḥ anujānāmi jīvitam iti ||</p>
</blockquote>
<p><a class='ref sc' id='sc28' href='#sc28'>SC 28</a>bhūyaś ca bho dhutadharmadhara iminā eva ca bhagavatā rājñā satā agramahiṣyāḥ mahāparādhāparāddhāyā <a class='ref sen' id='sen1.133' href='#sen1.133'>Sen 1.133</a> vadhasthānaprāptāyāḥ yācintyā abhayaṁ dattaṁ | pūrvopacitamārdavārjavasaṁpanna agramahiṣīṁ śāntvayitvā imaṁ ślokam uvāca ||</p>
<blockquote class='gatha'>
<p><a class='ref sc' id='sc29' href='#sc29'>SC 29</a>hantāsyā āmapātreṇa śastraṁ kāyena pātayet* |<br>
abhayan te ahaṁ demi tac ca sthānaṁ yathāpuram iti ||</p>
</blockquote>
<p><a class='ref sc' id='sc30' href='#sc30'>SC 30</a>evam ādīni bho dhutadharmadhara duṣkaraśatasahasrāṇi kṛtāni bodhisatvehi ye avaivartikā evaṁ kāyena evaṁ vācā evaṁ manasā || bahuvidhaguṇayuktā saṁsāraṁ saṁsarantā bodhisatvāś ca bhavanti | api tu karmavaśam upāgamya guṇasaṁkṣepakīrtitakriyā te bodhisatvā bhavanti | dṛḍhavikramā dhṛtiyuktāḥ satyapratijñā ārjavā aśaṭhā bhavanti | akṛpaṇāś ca bhavanti | alolāś ca bhavanti | mārdavāś ca bhavanti | sānukrośāś ca vimardasahāś ca aparyādinnacittāś ca alolitacittāś ca durdharṣāś ca durjayāś ca satvayuktāś ca tyāgasaṁpannāś ca pratijñāsaṁpannāś ca bhavanti | pratibhānavantāś ca vicitrapratibhānavantāś ca nayanasaṁpannāś ca atittigāś ca bhavanti | paramārthābhiniviṣṭāś ca bhavanti | saṁgṛhītagrāhiṇaś ca bhavanti | śucisamācārāś ca bhavanti | āniṁjyacittāś ca bhavanti | atīva bahumānayuktāś ca bhavanti | gurujanasajjanaupacārasaṁpannāś ca bhavanti | upāyakuśalāś ca bhavanti | sarvakāryeṣu sandhigrahasaṁyojakāś ca bhavanti | rājakāryeṣu padasandhividuṣaś ca bhavanti | pariṣāskhalitavacanā ugravacanamarṣayitāraś ca bhavanti | jñānaketavo bahujanasaṁgrahakuśalāś ca bhavanti | samacittā anupakruṣṭavṛttidvārāś ca bhavanti | prasiddhakarmāntā abhyupapattikuśalāś ca bhavanti | paraduḥkheṣu parikaraṇakuśalāś <a class='ref sen' id='sen1.134' href='#sen1.134'>Sen 1.134</a> ca bhavanti | āsvādādīnaveṣu aśithilamadhurāś ca kutsitadarśaneṣu doṣasamudghātakuśalāś ca bhavanti | parakopīnacchādaneṣu aparikhinnāś ca bhavanti | phalanirvṛtyaparikāṁkṣiṇaḥ rāgadveṣamohavivekakuśalamūlāś ca bhavanti | kleśavyayaśamābhyupakārakuśalāś ca bhavanti | sarvopakāriṣu vicikitsāparivarjitāś ca bhavanti | sarvadharmeṣu aparikhinnasaṁkalpāś ca bhavanti | gambhīrabuddhadharmeṣu īhopasaṁpannāś ca bhavanti | paramārthādhigame anupaliptakāyakarmavākkarmamanokarmāś ca bhavanti | bhavasajjīvatatve aparāmṛṣṭaśubhakarmāś ca bhavanti | jñānaparamā asaṁkliṣṭapratibhānāś ca bhavanti | buddhaviṣayābhilāṣiṇaḥ apratyādeśanaparāś ca bhavanti | jñānaketava akhinnavacanāḥ pravarjanākuśalāś ca bhavanti | aduṣṭasvabhāvagatā parābhavāpagatāś ca bhavanti | vigatasāvadyāś ca bhavanti | trividhauddhatyaparivartijatāś ca bhavanti | sthitalapā akāmakāminaś ca bhavanti | amaithunagāminaḥ sarvasatvasaṁgrahaṇāvidūṣakāś ca lokam anupraviṣṭāḥ kṛtaniścayabalādhānāś ca bhavanti | sarvakarmeṣu nānāsthānāsthānakuśalāś ca bhavanti satvādyāś ca ity evaṁ guṇasaṁpannā bhavanti | puṅgavā asaṁkhyeyaguṇadhīrā satveṣu samabuddhino bhavanti ca | atra ucyate ||</p>
<blockquote class='gatha'>
<p><a class='ref sc' id='sc31' href='#sc31'>SC 31</a>na śakyaṁ gaganasya antaṁ gantuṁ sarvavihaṁgamaiḥ |<br>
na śakyaṁ sarvasatvehi guṇā jñātuṁ svayambhuvām iti ||</p>
</blockquote>
<p><a class='ref sc' id='sc32' href='#sc32'>SC 32</a>ye ca bho dhutadharmadhara lokahitasukhārthaṁ mantrā vā agadā vā satvānām upakārāye <a class='ref sen' id='sen1.135' href='#sen1.135'>Sen 1.135</a> kalpenti sarve te bodhisatvehi praṇītā || yāni ca bhaiṣajyāni loke pracaranti satvānāṁ hitasukhārthaṁ sarvāṇi tāni bodhisatvebhyaḥ upaśiṣṭāni || yāni ca śāstrāṇi tattvaniścayayuktāni loke pracaranti sarvāṇi tāni bodhisatvanītāni || yac ceha loke saṁkhyāgaṇanaṁ mudrāsthānāni ca sarvā eṣā bodhisatvānāṁ nīti || yā vā imā loke saṁjñā brāhmī puṣkarasārā kharostī yāvanī brahmavāṇī puṣpalipī kutalipī śaktinalipī vyatyastalipī lekhalipī mudrālipī ukaramadhuradaradacīṇahūṇāpīrā vaṅgā sīphalā tramidā dardurā ramaṭhabhayavaicchetukā gulmalā hastadā kasūlā ketukā kusuvā talikā jajarideṣu akṣabaddhaṁ sarvā eṣā bodhisatvānāṁ nīti || kanakarajatatraputāmrasīsamaṇiratanakṣetrāṇi sarvāṇy etāni bodhisatvānāṁ nītiḥ || yāni yāni ca kāraṇāni lokasya upakārāye kalpenti sarvāṇy etāni bodhisatvanītāni || tatredam ucyate ||</p>
<blockquote class='gatha'>
<p><a class='ref sc' id='sc33' href='#sc33'>SC 33</a>lokasya arthaviduṣaḥ puruṣapradhānāḥ<br>
saṁsāram apratisamāḥ parivartamānāḥ |<br>
śreyaś caranti marumānuṣaguhyakānāṁ<br>
paramo hi samudāgama īśvarāṇām iti ||</p>
</blockquote>
<p><a class='ref sc' id='sc34' href='#sc34'>SC 34</a><a class='ref sen' id='sen1.136' href='#sen1.136'>Sen 1.136</a> evam ukte āyuṣmān mahākāśyapa āyuṣmantaṁ mahākātyāyanam uvāca || ye te bho jinaputra avaivartikās teṣāṁ kiṁ cittam utpadyate || evam ukte āyuṣmān mahākātyāyana āyuṣmantaṁ mahākāśyapam uvāca || ye te bho dhutadharmadhara bodhisatvā avaivartikās teṣāṁ saptamāto bhūmito aṣṭamāṁ bhūmiṁ saṁkramantānāṁ mahākaruṇāsaṁprayuktaṁ cittam utpadyate ||</p>
<p><a class='ref sc' id='sc35' href='#sc35'>SC 35</a>ity eṣā saptamā bhūmi bodhisatvānam ucyate iti ||</p>
<p class='endsection'>iti śrīmahāvastu-avadāne saptamā bhūmiḥ samāptā ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
