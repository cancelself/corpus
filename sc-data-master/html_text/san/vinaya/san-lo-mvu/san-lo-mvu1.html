<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu1' lang='san'>
<header>
<ul>
<li class='division'>Mahāvastu</li>
</ul>
<h1>1. Prologue</h1>
</header>
<p class='namo'><a class='ref sen' id='sen1.1' href='#sen1.1'>Sen 1.1</a> oṁ namaḥ śrīmahābuddhāya atītānāgatapratyutpannebhyaḥ sarvabuddhebhyaḥ ||</p>
<p><a class='ref sc' id='sc1' href='#sc1'>SC 1</a>mahāvastuye ādi || catvāri imāni bodhisatvānāṁ bodhisatvacaryāṇi || katamāni catvāri || prakṛticaryā praṇidhānacaryā anulomacaryā anivartanacaryā || namo aparājitadhvajāya tathāgatāyārhate samyaksaṁbuddhāya | yasyāntike ’nenaiva bhagavatā śākyamuninā prathamaṁ kuśalamūlāni avaropitāni rājñā cakravartibhūtena adau prakṛticaryāyāṁ pravartamānena || namo ’tītāya śākyamunaye tathāgatāyārhate samyaksaṁbuddhāya | yasyāntike ’nenaiva bhagavatā śākyamuninā prathamaṁ kuśalamūlapraṇidhāṇaṁ kṛtaṁ vaṇikśreṣṭhibhūtenādau praṇidhānacaryāyāṁ pravartamānenāho punar aham anāgate ’dhvani buddho bhaveyaṁ tathāgato ’rhaṁ samyaksaṁbuddho yathāyaṁ bhagavāñ cchākyamunir mamāpi śākyamunir iti nāmadheyaṁ vistareṇa yāvat* mamāpi kapilavastunagaraṁ bhaved iti || namaḥ samitāvine tathāgatāyārhate samyaksaṁbuddhāya yasyāntike ’nenaiva bhagavatā śākyamuninānulomapraṇidhānaṁ kṛtaṁ rājñā cakravartibhūtena anulomacaryāyāṁ pratiṣṭhitena [katamā nivartanacaryā] || namo dīpaṁkarāya tathāgatāyārhate samyaksaṁbuddhāya | yenāyaṁ bhagavān prathamata evaṁ vyākṛtaḥ | bhaviṣyasi tvaṁ māṇavakānāgate ’dhvani aparimitāsaṁkhyeyāprameyehi kalpehi śākyamunir nāma tathāgato ’rhaṁ saṁyaksaṁbuddha iti | vistareṇodīrayiṣyaṁ dīpaṁkaravastuni <a class='ref sen' id='sen1.2' href='#sen1.2'>Sen 1.2</a> meghamāṇavavyākaranaṁ || ataḥ prabhṛty anivartanacaryāyāṁ dīpaṁkarasya tathāgatasya tasyottareṇāparimāṇehi tathāgatehi anuvyākṛto buddho bhaviṣyasīti || tataḥ paścāt sarvābhibhuvāpi bhagavatānuvyākṛtaṁ || bhaviṣyasi tvaṁ abhiji bhikṣo ’nāgate ’dhvani śatasahasrakalpe śākyamunir nāma tathāgato ’rhaṁ samyaksaṁbuddha ity evamādi vistareṇodīrayiṣyaṁ abhijibhikṣuvyākaranaṁ || namo vipaśyine tathāgatāyārhate samyaksaṁbuddhāya || namo krakutsaṁdāya tathāgatāyārhate samyaksaṁbuddhāya || namaḥ kāśyapāya tathāgatāyārhate samyaksaṁbuddhāya | yena bhagavatā ayam eva bhagavāṁ cchākyamunir anuvyākṛto yuvarājye ca abhiṣikto | bhaviṣyasi tvaṁ jyotiṣpālānāgate ’dhvani mamānantaram eva śākyamunir nāma tathāgato ’rhaṁ samyaksaṁbuddha iti vistareṇodīrayiṣyaṁ jyotiṣpālasya bhikṣor vyākaraṇaṁ ||</p>
<p class='namo'>evaṁ namo ’tītānāgatapratyutpannebhyaḥ saṁbuddhebhyaḥ ||</p>
<p class='endsection'>nidānanamaskarāṇi samāptāni ||</p>
<h2>śrīmahāvastunidānagāthā</h2>
<p><a class='ref sc' id='sc2' href='#sc2'>SC 2</a>āryamahāsāṁghikānāṁ lokottaravādināṁ madhyadeśikānāṁ pāṭhena vinayapiṭakasya mahāvastuye ādi ||</p>
<p><a class='ref sc' id='sc3' href='#sc3'>SC 3</a>caturvidhā upasaṁpadā svāma-upasaṁpadā ehibhikṣukāya upasaṁpadā daśavargena gaṇena upasaṁpadā paṁcavargena gaṇena upasaṁpadā cat || tatra svāmupasaṁpadā nāma upasaṁpannā <a class='ref sen' id='sen1.3' href='#sen1.3'>Sen 1.3</a> bhagavanto ’bhyāse bodhīya mūle || daśa kuśalā karmapathā ye hi samādāya vartanti te bodhāya samāsannatarā bhavanti || tatrāpi ca so prativiśiṣṭo || tenaivaṁ buddhavaineyatāyai va sukṛtiṣv etāsu caritena dīpaṁkaram upāgamiya paṭipāṭiyā prāṇakoṭīṣu dṛṣṭvā darśanīyaṁ samantaprāsādikaṁ prasādanīyaṁ śrāvakasaṁghaparivṛtaṁ tasya spṛhācittam utpādye | sādhu syād yady ahaṁ lokam eva abhibhūya loke lokārthacaro lokasyāsya hitāya jāyeyaṁ || jñātvā samudāgamaṁ saṁbodhau niyataṁ ca tasya praṇidhānaṁ ātmasamatāye samāsataḥ svayaṁbhūsamatāye vyākārṣīt* || buddho bhaviṣyasi tvam anāgate ’dhvany aparimāṇe śākyakule śākyasuto devamanuṣyāṇām arthāya || so vyākṛto bhagavatā puruṣottamatāye puruṣasiṁhena agrapuruṣaḥ supuruṣaḥ puruṣottamacārikām acari || so bodhisatvacaryāṁ satvānāṁ hitasukhaṁ gaveṣanto saṁsarati bodhisatvo lokārthaṁ ātmano ’rthaṁ ca | so ’yaṁ kiñcid evaṁ dānaṁ śīlaṁ samayaṁ copavāsaṁ sevati amātsaryavanto lokasya hitaṁ gaveṣanto | dānaṁ ca priyavādyaṁ ca tathārthacaryā samānasukhaduḥkhatā saṁgrahavastuhi jino caturhi parikalpaye satvāṁ || na tasya abhūṣi kiñcid aparityaktaṁ yaṁ asti sannihitaṁ | dṛṣṭvāna ca yācanakaṁ bhūyo ’sya mano prasāditvā cakṣūṇi ca mānsāni ca putradāraṁ dhanaṁ ca dhānyaṁ ca ātmā ca jīvitaṁ ca bhūyobhūyo parityaktā || etena upāyena bahūni jātīnayutaśatasahasrāṇi <a class='ref sen' id='sen1.4' href='#sen1.4'>Sen 1.4</a> saṁsarati bodhisatvo satvānām arthaṁ cintayanto yathātathaṁ kālajño samayajño pudgalaparāparajñatākuśalo samayam abhikāṁkṣamāṇo tuṣitakāyaṁ upāgamesi | tuṣitabhavane bhavanudo bhavo anityo ti bhāvayanto sugato carimaṁ bhavam upāgami || bhagavān bhavavipramokṣāye ekatilakolabhakṣo paramakṛśo duṣkarantapo acari | paramaśarīrapīḍo jānanto na eṣa mārgo ti vipramokṣāya nadīkālasamaye nadīye nairaṁjanāye snāyitvā agrapure gayasāhvaye niṣīde siṁho vā asaṁtrasto | purime yāme anaghaṁ divyaṁ cakṣur yoniśo viśodhetvā satvānām āgatigatiṁ vividhāṁ bhagavāṁ abhijñāsi || yāme madhyamasmiṁ pūrvanivāsaṁ anusmarasi itareṣāṁ ātmano ca pūrvaṁ ca nivāsavāraṁ bahuprakāraṁ abhijñāsi || yāme ca paścimasmiṁ yaṁ jñeyaṁ puruṣadamyasārathinā sarvantam ekakṣaṇe svayambhūsamatāṁ samanubudhye iti ||</p>
<p class='endsection'>śrīmahāvastunidānagāthā samāptā ||</p>
<p><a class='ref sc' id='sc4' href='#sc4'>SC 4</a>bhagavān samyaksaṁbuddho yad arthaṁ samudāgato tad arthaṁ abhisaṁbhāvayitvā srāvastīyaṁ viharati jetavane anāthapiṇḍadasyārāme śāstā devānāṁ ca manuṣyāṇāṁ ca vistareṇa nidānaṁ kṛtyaṁ ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
