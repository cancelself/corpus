<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu105' lang='san'>
<header>
<ul>
<li class='division'>Mahāvastu</li>
</ul>
<h1>105. A Former Life of Yaśoda</h1>
</header>
<p><a class='ref sc' id='sc1' href='#sc1'>SC 1</a>bhikṣū bhagavantam āhansuḥ || kasya bhagavan karmasya vipākena yaśodo śreṣṭhiputro āḍhyo mahādhano mahābhogo śreṣṭhikule upapanno kṣiprādhigamo ca gṛhasthabhūtenaiva balavaśībhāvaṁ prāptaṁ || bhagavān āha || etasyaiva bhikṣavo yaśodasya śreṣṭhiputrasya pūrvapraṇidhānaṁ ||</p>
<p><a class='ref sc' id='sc2' href='#sc2'>SC 2</a><a class='ref sen' id='sen3.414' href='#sen3.414'>Sen 3.414</a>bhūtapūrvaṁ bhikṣavo ihaiva vārāṇasyāṁ nagare kṣīṇakulaputro abhūṣi kṛcchravṛttiko daridro parakarmeṇa vṛttiṁ kalpayati buddhānāṁ cānutpādāya pratyekabuddhā loke utpadyanti buddhānām antarā dakṣiṇeyā tūṣṇīkaśobhanā ekacarā khaḍgaviṣāṇakalpā ekam ātmānaṁ damenti parinirvāpayanti dakṣiṇīyā puṇyakṣetrā || tato bhadriko nāma pratyekabuddho ṛṣivadanāto kalpasyaiva nivāsayitvā pātracīvaram ādāya nātikāle nātivikāle samaye prātarāse vartamāne vārāṇasyāṁ nagare piṇḍāya praviṣṭo susaṁvṛto kāyena susaṁvṛto vācāya susaṁvṛto manena sūpasthitikāya smṛtiye samāhito ekāgracitto susaṁvṛtendriyo ||</p>
<p><a class='ref sc' id='sc3' href='#sc3'>SC 3</a>so dāni vārāṇasīnagare piṇḍāya caranto tena kṣīṇakulaputreṇa puruṣeṇa dṛṣṭo | prāsādikābhiprasannā devamanuṣyā tasya kṣīṇakulaputrasya puruṣasya | bhadrikaṁ pratyekabuddhaṁ dṛṣṭvā atīva manaṁ prasannaṁ prasannacittena gṛhaṁ praveśetvā gṛhe āhāreṇa pratimānito evaṁ cānena prāṇidhānam utpāditaṁ yaṁ edṛśo dakṣiṇeye adhikāraṁ kṛtvā kuśalamūlaṁ mā kāṁcid durgatiṁ vā vinipātaṁ vā gaccheyaṁ mā vā kadācid daridreṣu kuleṣūpapadyeyaṁ āḍhyeṣu mahādhaneṣu mahābhogeṣu kuleṣūpapadyeyaṁ || so dāni bhadriko pratyekabuddho imam evarūpaṁ praṇidhānaṁ viditvā haṁsarājā viya vaihāyasena prakrānto || so dāni puruṣo taṁ bhadrikaṁ pratyekabuddhaṁ vaihāyasena haṁsarājā viya vikramantaṁ dṛṣṭvā ca tasya pratyekabuddhasya spṛhayanto bhūyo prasannacitto praṇidhānam utpādeti | eteṣāṁ dharmāṇāṁ lābhī bhaveyaṁ yeṣām eṣa pravrajito dharmāṇāṁ lābhī ||</p>
<p><a class='ref sc' id='sc4' href='#sc4'>SC 4</a>bhagavān āha || eṣa bhikṣavaḥ yaśodo śreṣṭhiputro tena kālena tena samayena iha vārāṇasyāṁ <a class='ref sen' id='sen3.415' href='#sen3.415'>Sen 3.415</a> nagare kṣīṇakulaputro abhūṣi | yaṁ so tatra pratyekabuddhe adhikāraṁ kṛtvā praṇidhānam utpāditaṁ tasya karmasya vipākena tad upādāya na kadācid durgativinipāteṣūpapanno manuṣyeṣu cyuto deveṣu devamaheśākhyo upapanno deveṣu cyuto manuṣyamaheśākhyo upapanno ihaiva ca naṁ paścime janme tathāgataṁ ārāgetvā balavaśībhāvaṁ prāpto ||</p>
<p class='endsection'>yaśodajātakaṁ samāptaṁ ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
