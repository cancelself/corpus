<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu3' lang='san'>
<header>
<ul>
<li class='division'>Mahāvastu</li>
</ul>
<h1>3. Visits to Other Worlds</h1>
</header>
<h2>Animals</h2>
<p><a class='ref sc' id='sc1' href='#sc1'>SC 1</a>āyuṣmān mahāmaugalyāyano abhīkṣṇaṁ tiracchānacārikāṁ gacchati || so paśyati tiracchānayoniṣu satvā upapannā vividhā duḥkhāni pratyanubhavanto || āyuṣmāṁ kolito sthaviro caranto tiracchānacārikāṁ adrākṣīt tiryagyonīṣu satvāṁ paramaduḥkhitā śuṣkārdrāṇi tṛṇāni mukhullocakaṁ paribhujantāṁ śītoṣṇāni ca pānīyāni pibantāṁ na ca sānaṁ mātā prajñāyati na pitā na bhrātā na bhaginī na guru na gurusthānīyo na mitrajñātisālohitaṁ || anyamanyaṁ khādanti anyamanyasya śoṇitaṁ pibanti anyamanyaṁ ghātenti anyamanyaṁ visubhanti || te tamāto tamaṁ gacchanti apāyāto apāyaṁ gacchanti durgatihi durgatiṁ gacchanti vinipātāto vinipātaṁ gacchanti vividhāny api duḥkhasahasrāṇi pratyanubhavanti kṛcchreṇa tiryagyoniṣu ucchahanti || so taṁ tiryagyoniṣu mahantaṁ ādīnavaṁ dṛṣṭvā jetavanaṁ gatvā caturṇāṁ parṣāṇāṁ vistareṇārocayasi || evaṁ ye te satvā tiryagyonīṣu upapannā vividhāni duḥkhāni duḥkhasahasrāṇi pratyanubhavanti kṛcchreṇa tiryagyoniṣu ucchahanti || tasmā jñātavyaṁ prāptavyaṁ <a class='ref sen' id='sen1.28' href='#sen1.28'>Sen 1.28</a> boddhavyaṁ abhisaṁboddhavyaṁ kartavyaṁ brahmacaryaṁ na ca vā loke kiñcit pāpaṁ karaṇīyaṁ ti vadāmi ||</p>
<h2>Ghosts</h2>
<p><a class='ref sc' id='sc2' href='#sc2'>SC 2</a>āyuṣmān mahāmaudgalyāyano abhīkṣṇaṁ pretacārikāṁ gacchati || so paśyati satvāṁ pretaloke upapannā vividhāni duḥkhasahasrāṇi pratyanubhavanto || āyuṣmān kolito sthaviro caranto pretacārikāṁ adrākṣīt pretalokasmiṁ pretāṁ paramaduḥkhitāṁ mahākāyāṁ sūcīmukhāṁ sanniruddhakaṇṭhāṁ satatam abhyavaharantā tṛptiṁ na adhigacchantāṁ || kiṁ punar akṛtapuṇyāto yena kiṁcit na labhanti durvarṇā durdarśanā durgandhā durupetā alpeśākhyā pratikūladarśanā nagnakā apraticchannā kṣutpipāsāsamarpitā uccāraprasrāvakheṭasiṁhāṇikāpubbarudhiraṁ saṁpipāsanti || teṣāṁ karmavipākāto vāto vāyati asti pānīyam ti asti pānīyam ti asti kūraṁ asti yvāgū ti te taṁ ghoṣaṁ śrutvā nadīyo ca parvatāṁ ca laṁghayitvā gacchanti ettha vayaṁ khādiṣyāmaḥ ettha vayaṁ bhuṁjiṣyāmaḥ ettha vayaṁ pibiṣyāmo ti || tathā te pūrvaṁ āśāṁ kṛtvā nirāśā bhavanti || teṣāṁ nāsti nāstīti vāto vāyati te taṁ śabdaṁ śrutvā nirāśā tenaiva avakubjā prapatanti || pretī gāthāṁ bhāṣāte ||</p>
<blockquote class='gatha'>
<p><a class='ref sc' id='sc3' href='#sc3'>SC 3</a>paṁcānāṁ varṣaśatānāṁ ayaṁ ghoṣo mayā śrutaṁ |<br>
pānīyaṁ pretalokasmiṁ paśya yāva sudurlabhaṁ ||</p>
</blockquote>
<p><a class='ref sc' id='sc4' href='#sc4'>SC 4</a><a class='ref sen' id='sen1.29' href='#sen1.29'>Sen 1.29</a> aparā pretī gāthāṁ bhāṣate ||</p>
<blockquote class='gatha'>
<p><a class='ref sc' id='sc5' href='#sc5'>SC 5</a>pañcānāṁ varṣaśatānām ayaṁ ghoṣo mayā śruto |<br>
kūro ti loke pretasmiṁ paśya yāva sudurlabhaṁ ||</p>
</blockquote>
<p><a class='ref sc' id='sc6' href='#sc6'>SC 6</a>aparā pretī gāthāṁ bhāṣe ||</p>
<blockquote class='gatha'>
<p><a class='ref sc' id='sc7' href='#sc7'>SC 7</a>pañcānāṁ varṣaśatānām ayaṁ ghoṣo mayā śrutaṁ |<br>
yvāgū ti pretalokasmiṁ paśya yāva sudurlabhaṁ ||</p>
</blockquote>
<p><a class='ref sc' id='sc8' href='#sc8'>SC 8</a>aparā pretī gāthāṁ bhāṣe ||</p>
<blockquote class='gatha'>
<p><a class='ref sc' id='sc9' href='#sc9'>SC 9</a>nadīm upenti tṛṣitā sikatā parivartati |<br>
chāyām upenti santaptā ātapo parivartati ||</p>
</blockquote>
<p><a class='ref sc' id='sc10' href='#sc10'>SC 10</a>aparā pretī gāthāṁ bhāṣati ||</p>
<blockquote class='gatha'>
<p><a class='ref sc' id='sc11' href='#sc11'>SC 11</a>dhigjīvitaṁ ājīviṣu yam antasmiṁ na dāmatha |<br>
vidyamāneṣu bhogeṣu pradīpaṁ na karotha va ||</p>
</blockquote>
<p><a class='ref sc' id='sc12' href='#sc12'>SC 12</a>so taṁ pretaloke mahantaṁ ādīnavaṁ dṛṣṭvā jetavanam āgatvā caturṇāṁ parṣadānām anekaparyāyeṇa vistareṇārocayati || evaṁ satvā pretaloke upapannā vividhāni duḥkhasahasrāṇi pratyanubhavanti | tasmāt* jñātavyaṁ prāptavyaṁ boddhavyaṁ abhisaṁboddhavyaṁ kartavyaṁ kuśalaṁ ca kartavyaṁ brahmacaryaṁ na ca vā loke kiṁcit pāpaṁ karma karaṇīyaṁ ti vademi || sthavirasya śrutvā anekaprāṇasahasrāṇi devamanuṣyāṇāṁ amṛtaṁ prāpuṇensu ||</p>
<h2>Titans</h2>
<p><a class='ref sc' id='sc13' href='#sc13'>SC 13</a><a class='ref sen' id='sen1.30' href='#sen1.30'>Sen 1.30</a>āyuṣmān mahāmaugalyāyano abhīkṣṇaṁ asuracārikāṁ gacchati || so paśyati asurapure asurāṁ pravṛddhamahākāyā ugradarśanā vyāpādabahulā asureṣu cyavitvā vinipātentā || āyuṣmān kolito sthaviro caranto asuracārikām adrākṣīt sureṣu vyāpādena suduḥkhitāṁ paṁca asuragaṇān* || teṣām evaṁ bhavati | vayaṁ heṣṭā upari devā || tataḥ kupyanti vyāpadyanti abhiṣyandanti kopaṁ ca roṣaṁ ca apratyayaṁ ca āviṣkaronti || te caturaṅgabalakāyaṁ sannahitvā hastikāyaṁ aśvakāyaṁ rathakāyaṁ pattikāyaṁ sannahitvā devagulmāni prabhajanti yad idaṁ karoṭapāṇayo nāma yakṣā mālādhārā nāma yakṣāḥ sadāmattā nāma yakṣāḥ | etāni devagulmāni bhaṁjitvā devehi trāyastriṁśehi saṁgrāmenti || te khu devānāṁ trāyastriṁśānāṁ kṛtapuṇyānāṁ maheśākhyānām antike cittāni pradūṣayitvā kāyasya bhedāt paraṁ maraṇāt apāyadurgativinipātanarakeṣūpapadyanti || so taṁ asurāṇāṁ mahāntam ādīnavaṁ dṛṣṭvā jetavanam āgatvā caturṇāṁ parṣāṇāṁ vistareṇa-m-ārocayati || evaṁ satvā mahāsamudre asurapure vividhāni duḥkhāni pratyanubhavanti || tasmāñ jñātavyaṁ boddhavyaṁ prāptavyaṁ pratisaṁboddhavyaṁ kartavyaṁ brahmacaryaṁ na ca kiñcilloke pāpaṁ karma karaṇīyan ti vadāmi || sthavirasya śrutvā bahūni prāṇasahasrāṇi devamanuṣyāṇām amṛtaṁ prāpayanti ||</p>
<h2>Four Great Kings</h2>
<p><a class='ref sc' id='sc14' href='#sc14'>SC 14</a>āyuṣmān mahāmaudgalyāyano abhīkṣṇaṁ caturmahārājikeṣu deveṣu cārikāṁ gacchati || tatra paśyati caturmahārājikadevāṁ kṛtapuṇyāṁ maheśākhyā dīrghāyuṣkāṁ varṇavantā sukhabahulāṁ <a class='ref sen' id='sen1.31' href='#sen1.31'>Sen 1.31</a> lābhī divyasyāyuṣaḥ varṇasya sukhasya aiśvaryasya parivārasya lābhino divyānāṁ rūpāṇāṁ śabdānāṁ gandhānāṁ rasānāṁ praṣṭavyānāṁ divyānāṁ vastrāṇāṁ divyānāṁ ābharaṇānāṁ | agrato ābharaṇāni ābaddhāni pṛṣṭhito dṛśyante pṛṣṭhito ābaddhāni agrato dṛśyanti chāyā pi sānaṁ na dṛśyati svayaṁprabhā antarīkṣacarā yenakāmaṁgamā prabhūtabhakṣā pracurānnapānā divyeṣu ratanāmayeṣu vimāneṣu divyehi paṁcahi kāmaguṇehi samarpitā samaṁgībhūtā krīḍantā ramantā pravicārayantā || saṁpattiṁ sthaviro vipattiparyavasānaṁ paśyati || svayaṁprabhā tato cāturmahārājikeṣu cyavamānā narakeṣūpapadyanti tiraccheṣūpapadyante preteṣu asureṣu kāyeṣu upapadyanti || sthaviro dāni devānāṁ cāturmahārājikānāṁ tāṁ vipariṇāmaduḥkhatāṁ dṛṣṭvā aho kṛcchraṁ ti jetavanam āgatvā caturṇāṁ parṣāṇāṁ vistareṇārocayati || evaṁ satvā kuśalasya karmasya vipākena cāturmahārājikeṣu deveṣūpapadyanti || te tatra divyāni saṁpattī anubhavitvā tato cyavamānā narakatiricchapretāsureṣu kāyeṣu upapadyanti | devā pi anityāḥ adhruvāḥ vipariṇāmadharmāṇo || tasmāj jñātavyaṁ prāptavyaṁ boddhavyaṁ abhisaṁboddhavyaṁ kartavyaṁ kuśalaṁ ca kartavyaṁ brahmacaryaṁ na ca vā loke kiñcit pāpaṁ karma karaṇīyan ti vadāmi || sthavirasya śrutvā bahūni prāṇasahasrāṇi devamanuṣyāṇām amṛtaṁ prāpayanti ||</p>
<h2>Thirty Three</h2>
<p><a class='ref sc' id='sc15' href='#sc15'>SC 15</a>āyuṣmān mahāmaudgalyāyano abhīkṣṇaṁ trāyastriṁśeṣu deveṣu cārikāṁ gacchati || tatra paśyati trāyastriṁśāṁ devāṁ kṛtapuṇyāṁ maheśākhyāṁ dīrghāyuṣkāṁ balavantāṁ sukhabahulāṁ <a class='ref sen' id='sen1.32' href='#sen1.32'>Sen 1.32</a> lābhī divyasyāyuṣaḥ balasya sukhasya aiśvaryasya parivārasya dīvyānāṁ rūpāṇāṁ śabdānāṁ gandhānāṁ rasānāṁ sparśānāṁ vastrābharaṇānāṁ kāmaguṇānāṁ svayaṁprabhā antarīkṣecarā sukhasthāyino yenakāmaṁgamā prabhūtabhakṣā pracurānnapānāḥ divyeṣu ratanāmayeṣu vimāneṣu aṣṭasu ca mahā-udyāneṣu vaijayante nandāpuṣkariṇīpāripātre kovidāre mahāvane pāruṣyake citrarathe nandane miśrakāvane apareṣu ca ratanāmayeṣu ca vimāneṣu divyehi paṁcahi kāmaguṇehi samarpitā samaṅgībhūtā krīḍantā ramantā paricārayantā | śakro pi devānām indro vaijayante prāsāde aśītihi apsarasahasrehi parivṛtaḥ divyehi paṁcakāmaguṇehi samarpito samaṁgībhūto krīḍanto ramanto pravicārayanto || sthaviro tāṁ devānāṁ trāyastriṁśānāṁ tādṛśīṁ samṛddhiṁ dṛṣṭvā divyāṁ saṁpattiṁ dṛṣṭvā sudarśanaṁ ca devanagaraṁ dṛṣṭvā saptaratanāmayaṁ sudarśanasya devanagarasya taṁ vidhānaṁ dṛṣṭvā sudharmāṁ ca devasabhāṁ sarvavaiḍūryamayīṁ yojanasāhasrikāṁ dṛṣṭvā tatra devā trāyastriṁśāḥ śakro ca devānāmindro sanniṣaṇṇā sannipatitā devakaraṇīyeṣu vāhyato devasabhāyāṁ dṛśyanti devā pi trāyastriṁśā sudharmāye devasabhāye niṣaṇṇāḥ sarvaṁ sudarśanaṁ devanagaraṁ paśyanti || evaṁ sthaviro sarvāṁ trāyastriṁśānāṁ devānāṁ samṛddhiṁ dṛṣṭvā jetavanam āgatvā caturṇāṁ parṣāṇāṁ vistareṇāroceti || evaṁ satvā kuśalasya karmasya vipākena deveṣu trāyastriṁśeṣūpapannā divyāyo saṁpattīyo anubhavanti || taṁ pi anityam adhruvaṁ vipariṇāmadharmi || tato cyavamānā narakatiricchapreteṣu upapadyanti || tasmāj jñātavyaṁ prāptavyaṁ <a class='ref sen' id='sen1.33' href='#sen1.33'>Sen 1.33</a> boddhavyaṁ abhisaṁboddhavyaṁ kartavyaṁ kuśalaṁ kartavyaṁ brahmacaryaṁ na ca vā loke kiṁcit pāpaṁ karma karaṇīyan ti vademi ||</p>
<h2>Higher Deva Realms</h2>
<p><a class='ref sc' id='sc16' href='#sc16'>SC 16</a>āyuṣmān mahāmaudgalyāyano ’bhīkṣṇaṁ yāmatuṣitanirmāṇaratiparanirmitavaśavartibrahmakāyikā yāva śuddhāvāsāṁ devāṁ cārikāṁ gacchati || so paśyati śuddhāvāsakayikāṁ devā kṛtapuṇyā maheśākhyāṁ dīrghāyuṣkāṁ varṇavantāṁ sukhabahulāṁ svayaṁprabhā antarīkṣāvacarā prītibhakṣā sukhasthāyino yenakāmaṁgamā vigatarāgā devārhanto antarāparinirvāyī anāvārtikadharmā asmiṁ loke avyavakīrṇā sarvabālapṛthagjaneṣu || sthaviro tān tādṛśīṁ samṛddhiṁ devānāṁ dṛṣṭvā jetavanam āgatvā caturṇāṁ parṣāṇāṁ vistareṇārocayati || evaṁ satvā kuśalasya karmasya vipākena deveṣu devānāṁ saṁpattīyo ’nubhavanti | taṁ pi anityaṁ duḥkhavipariṇāmadharmaṁ ||</p>
<blockquote class='gatha'>
<p><a class='ref sc' id='sc17' href='#sc17'>SC 17</a>sarvaṁ ādīnavaṁ lokaṁ sarvaṁ lokaṁ ādīpitaṁ |<br>
sarvaṁ prajvalitaṁ lokaṁ sarvalokaṁ prakampitaṁ ||</p>
<p><a class='ref sc' id='sc18' href='#sc18'>SC 18</a>acalaṁ aprakampitaṁ <span class='var' title='apṛthagjanasevitaṁ?'>sapṛthagjanasevitaṁ</span> |<br>
buddhā dharmaṁ deśayanti uttamārthasya prāptaye ||</p>
</blockquote>
<p><a class='ref sc' id='sc19' href='#sc19'>SC 19</a>tasmāj jñātavyaṁ prāptavyaṁ boddhavyaṁ kartavyaṁ kuśalaṁ kartavyaṁ brahmacaryaṁ na ca vā loke kiñcit pāpaṁ karma karaṇīyan ti vademi || sthavirasya śrutvā anekāni prāṇasahasrāṇi devamanuṣyāṇāṁ amṛtaṁ prāpayanti ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
