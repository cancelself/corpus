<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu70' lang='san'>
<header>
<ul>
<li class='division'>Mahāvastu</li>
</ul>
<h1>70. Puṇyavanta Jātaka</h1>
</header>
<p><a class='ref sc' id='sc1' href='#sc1'>SC 1</a>bhikṣū bhagavantam āhansuḥ || paśya bhagavān kathaṁ puṇyānāṁ varṇavādī || bhagavān āha || na hi bhikṣavaḥ etarahim evāhaṁ puṇyānāṁ varṇavādī | anyadāpy ahaṁ bhikṣavo puṇyānāṁ varṇavādī || bhikṣū āhansuḥ || anyadāpi bhagavan* || bhagavān āha || anyadāpi bhikṣavaḥ ||</p>
<p><a class='ref sc' id='sc2' href='#sc2'>SC 2</a>bhūtapūrvaṁ bhikṣvao atītam adhvānaṁ nagare vārāṇasī kāśijanapade aṁjanako nāma rājā rājyaṁ kārayati kṛtapuṇyo maheśākhyo susaṁgṛhītaparijano dānasaṁvibhāgaśīlo mahābalo mahākośo mahāvāhano | tasya rājyaṁ ṛddhaṁ ca sphītaṁ ca subhikṣaṁ cākīrṇajanamanuṣyaṁ ca sukhitajanamanuṣyaṁ ca || tasya dāni rājño aṁjanasya putro puṇyavanto nāma kumāro sarvakālaṁ puṇyānāṁ varṇavādī | tasya dāni kumārasya catvāra amātyaputrā vayasyā || eko amātyaputro vīryavanto nāma sarvakālaṁ vīryasya va varṇavādī vīryaṁ loke anuttaraṁ ti || dvitīyo amātyaputro śilpavanto nāma sarvakālaṁ śilpasya va varṇavādī śilpaṁ loke anuttaraṁ || tṛtīyo amātyaputro rūpavanto nāma rūpasya varṇavādī rūpaṁ va loke anuttaraṁ || caturtho amātyaputro prajñāvanto nāma sarvakālaṁ prajñāye varṇavādī prajñā va loke anuttaraṁ || te dāni tena kumāreṇa puṇyavantena ucyanti || nāsti puṇyehi samaṁ puṇyaṁ loke anuttaraṁ <a class='ref sen' id='sen3.34' href='#sen3.34'>Sen 3.34</a> ti | yadi vo jānituṁ na śakyatha pararāṣṭraṁ gacchāma tatra jñāsyāmaḥ ko viśeṣyati puṇyavāṁ vīryavāṁ śilpavāṁ rūpavāṁ prajñāvān iti || te dāni vārāṇasīto kampillaṁ nagaraṁ gatā yāvat* jñāsyāma ko loke viśiṣyati puṇyavāṁ vīryavāṁ śilpavāṁ rūpavāṁ prajñāvāṁ ||</p>
<p><a class='ref sc' id='sc3' href='#sc3'>SC 3</a>te dāni kaṁpillato nirgamya gaṁgāyāṁ snāpanāya gatā paśyanti ca nadīye gaṁgāye srotena mahāntaṁ dāruskandhaṁ oruhyantaṁ || te dāni amātyaputrāḥ so ca puṇyavanto rājaputro taṁ vīryavantam amātyaputram āhansuḥ || vīryavanta atra tvayā dāruskaṁdhe vīryaṁ darśayitavyaṁ yaṁ śaknosi idaṁ dāruskandhaṁ nadīye gaṁgāye oruhyantaṁ okaḍḍhituṁ || tataḥ so vīryavanto tena dāni mahābalasthāma saṁjanitvā taṁ dāruskandhaṁ nadīye gaṁgāye oruhyantaṁ sthale okaḍḍhitaṁ || te dāni taṁ pratyavekṣanti paśyanti ca mahārahaṁ candanadrumaṁ || so dāni tena vīryavantena amātyaputreṇa gandhikānāṁ haste purāṇānāṁ śatasahasreṇa vikrīto || tena taṁ purāṇānāṁ śatasahasram ānetvā teṣāṁ vayasyakānāṁ dattaṁ | tāṁ vayasyakāṁ gāthāya adhyabhāṣe ||</p>
<blockquote class='gatha'>
<p><a class='ref sc' id='sc4' href='#sc4'>SC 4</a>vīryaṁ loke praśaṁsanti vīryaṁ loke anuttaraṁ |<br>
paśya vīryaprabhāvena dhanaskandho me āhṛto ||</p>
</blockquote>
<p><a class='ref sc' id='sc5' href='#sc5'>SC 5</a>te dāni āhansuḥ || dṛṣṭaṁ vīryasya phalaṁ | śilpavantasya śilpaphalaṁ paśyāmaḥ || so dāni śilpavanto vīṇām ādāya vayasyakānāṁ mūlāto nirdhāvitvā amātyaputrehi ca śreṣṭhiputrehi ca sārdhaṁ vīṇāye kuśalehi vīṇāṁ pravādito || tatra mahājanakāyo sannipatitaḥ yattakā pi kaṁpille nagare vīṇāvādyeṣu śikṣitā te pi sarve <a class='ref sen' id='sen3.35' href='#sen3.35'>Sen 3.35</a> śrutvā sannipatitā || tenāmātyaputreṇa sārdhaṁ parasparasya vispardhaṁ vīṇāṁ vādayanti | na ca kociś śaknoti tasya amātyaputrasya vīṇāye abhibhavituṁ || atha khalu amātyaputro so śilpavanto sarveṣāṁ vīṇāvādyena viśiṣyati || tena dāni śilpavantena tāṁ vīṇāṁ vādayantena tasya vīṇāye ekā tantrī chinnā tādṛśo evaṁ ca tāye vīṇāye svaro niścarati | tasya dvitīyā tantrī chinnā tādṛśo evaṁ ca vīṇāye svaro niścarati | tasya tṛtīyā tantrī chinnā tādṛśo evaṁ ca tāye vīṇāye svaro niścarati | evam ekamekā ṣaṭṭantrīyo chinnā ekā tantrī avaśiṣṭā | tatas tāye ekāye tantrīye tādṛśo eva svaro niścarati || sarvā pariṣā tasya śilpavantasya amātyaputrasya vīṇāvādyena vismayam āpannā || tena dāni prabhūtaṁ hiraṇyasuvarṇaṁ ācchādo ca labdho | tena taṁ hiraṇyasuvarṇaṁ āharitvā teṣāṁ vayasyakānāṁ dinnaṁ | ayaṁ pi mama śilpasya phalaṁ || so dāni tāṁ vayasyakāṁ gāthāye adhyabhāṣe ||</p>
<blockquote class='gatha'>
<p><a class='ref sc' id='sc6' href='#sc6'>SC 6</a>śilpaṁ loke praśaṁsanti śilpaṁ loke anuttaraṁ |<br>
suśikṣitena vīṇāyāṁ dhanaskandho me āhṛto ||</p>
</blockquote>
<p><a class='ref sc' id='sc7' href='#sc7'>SC 7</a>te dāni āhansuḥ || dṛṣṭaṁ imasya śilpavantasyāpi amātyaputrasya śilpasya phalaṁ | rūpavantasya pi rūpasya phalaṁ paśyāmaḥ ||</p>
<p><a class='ref sc' id='sc8' href='#sc8'>SC 8</a>so dāni rūpavanto amātyaputro tato vayasyānāṁ mūlāto nirdhāvitvā antarāpaṇavīthīm okasto || so dāni antarāpaṇe vīthīyaṁ aṇvanto agragaṇikāye dṛṣṭo prāsādiko darśanīyo akṣudrāvakāśo paramāye śubhāye varṇapuṣkalatāye <a class='ref sen' id='sen3.36' href='#sen3.36'>Sen 3.36</a> samanvāgato | tasyā tatra duṣṭamātre atyarthaṁ premnaṁ saṁjātaṁ | tāye ceṭī preṣitā || gacchāhi etaṁ puruṣaṁ mama vacanena śabdāpehi || so dāni tāye ceṭīye śabdāvito āryadhītā tava āryaputra paśyitukāmā || so dāni tāye ceṭīye sārdhaṁ tasyā agragaṇikāye gṛhaṁ praviṣṭo | agragaṇikāye amātyaputro abhinandito | svāgatam āryaputrasya iman te gṛham anuttaravyasanaṁ taṁ kalyāṇaṁ mayā sārdhaṁ paṁcahi kāmaguṇehi samarpito krīḍāhi ramāhi paricārehi || so tāye agragaṇikāye ekaparyaṁkena upaviśāpito bahuprakāraṁ ca arthena lobhito | tasya snānagṛhaṁ praveśitvā gaṁdhatailena abhyaṁgo dinno udārehi snānacūrṇehi snāpito udārehi ca ālepanehi anulepito mahārahāṇi ca kāśikavastrāṇi paridhāpito || tāye agragaṇikāye sārdham upaviṣṭasya mahārahaṁ bhojanam upanāmitaṁ || so dāni tāye sārdhaṁ āsanto āha || amukatra me gṛhe mama catvāro vayasya āsanti teṣāṁ śabdāvitvā arthamātrā dātavyā yathā te na vihanyensu || agragaṇikāye vacanamātreṇa śatasahasraṁ purato thapito iman teṣāṁ vayasyānāṁ dehi || tena dāni te vayasyā śabdāvitā | te dāni tāye agragaṇikāye gṛham āgatāḥ paśyanti rūpavantaṁ amātyaputraṁ mahatīye śriyāye agragaṇikāye aṁkagatam āsantaṁ || so dāni rūpavanto tāṁ vayasyāṁ dṛṣṭvā gāthāye adhyabhāṣe ||</p>
<blockquote class='gatha'>
<p><a class='ref sc' id='sc9' href='#sc9'>SC 9</a>rūpaṁ loke praśaṁsanti rūpaṁ loke anuttaraṁ |<br>
gaṇikāya ca aṁkagato dhanaskaṁdho me āhṛto ||</p>
</blockquote>
<p><a class='ref sc' id='sc10' href='#sc10'>SC 10</a>imaṁ śatasahasraṁ gṛhṇatha vyayaṁ karotha || te dāni śatasahasraṁ gṛhya svakam ohāraṁ gatā ||</p>
<hr>
<p><a class='ref sc' id='sc11' href='#sc11'>SC 11</a><a class='ref sen' id='sen3.37' href='#sen3.37'>Sen 3.37</a>_te dāni āhansuḥ || dṛṣṭaṁ rūpavantasyāpi amātyaputrasya rūpaphalaṁ | prajñāvantasyāpi prajñāye phalaṁ draṣṭavyaṁ ||</p>
<p><a class='ref sc' id='sc12' href='#sc12'>SC 12</a>prajñāvanto pi tato ohārāto nirgamya antarāpaṇavīthim okasto | tatra paśyati śreṣṭhiputraṁ agragaṇikāye sārdhaṁ vivadantaṁ mahato janakāyasya madhye | śreṣṭhiputreṇa sā agragaṇikā uktā | āgaccha mama adya rātrim upasthāpanakāri | ahan te śatasahasraṁ dāsyāmi || agragaṇikā āha || āryaputra nāsti mama adya rātrīṁ kṣaṇo anyasyāham adya rātrīye gṛhītavetanā | adya taṁ upasthihiṣyāmaḥ śuve āryaputra āryaputrasya sakāśam āgamiṣyaṁ || sā dāni tasya puruṣasya tāṁ rātrim upasthāpanakāri gatā || śreṣṭhiputro pi tām eva agragaṇikāṁ saṁkīyanto śayito || tena dāni tāye agragaṇikāye sārdhaṁ svapnāntare sarvarātrīṁ yathābhiprāyaṁ krīḍitaṁ ramitaṁ pravicāritaṁ || sā dāni agragaṇikā tāṁ rātrīṁ tena puruṣeṇa krīḍitvā ramitvā pravicāritvā prabhātāye rātrīye tasya śreṣṭhiputrasya sakāśaṁ gatā | eṣāham āgatā āryaputrasya upasthāpanakārikā || śreṣṭhiputro āha || adyāhaṁ svapnāntare tvayā sārdhaṁ sarvāṁ rātriṁ yathābhiprāyaṁ krīḍito ramito paricārito gaccha na me tvayā kāryaṁ || yadi āryaputro mayā sārdhaṁ svapnāntare sarvarātriṁ yathābhiprāyaṁ krīdito ramito pravicārito dehi me śatasahasraṁ || śreṣṭhī āha || yā dāni tvam anyena puruṣeṇa sārdhaṁ sarvarātrim āśritā kisya tavāhaṁ śatasahasraṁ dāsyāmi || sā āha || āryaputra svayaṁ jalpasi yathā sarvarātriṁ eva tvayā sārdhaṁ svapnāntare yathābhiprāyaṁ krīḍitaṁ ramitaṁ pravicāritaṁ dātavyaṁ āryaputreṇa śatasahasraṁ bhāṭakaṁ || tatra teṣāṁ taṁ vivādaṁ || mahājanakāyo <a class='ref sen' id='sen3.38' href='#sen3.38'>Sen 3.38</a> samāgato na ca taṁ kocit teṣāṁ vivādaṁ vicchindituṁ samartho || so tatra sthitako prajñāvanto amātyaputro | etehi kaṁpillehi naigamehi vuccati || jalpa kumāra tvaṁ pi yan te atra pratibhāyati kiṁ dātavyaṁ etena śreṣṭhiputreṇa etasyā agragaṇikāye śatasahasraṁ atha na dātavyam iti || prajñāvanto āha || yathāpi śreṣṭhiputrasya etāye gaṇikāye samāgamaḥ āsi tathāpi śreṣṭhiputreṇa etāye gaṇikāye bhāṭakaṁ dātavyaṁ || te āhansu || nirdiśatu kumāro yathā dātavyaṁ || tena prajñāvantena mahanto ādarśamaṇḍalo ānāpito śatasahasraṁ ca | śreṣṭhiputro vuccati | gṛhṇa etaṁ śatasahasrakaṁ karaṇḍakaṁ etasya ādarśamaṇḍalasya abhimukhaṁ dhārehi || śreṣṭhiputreṇa taṁ śatasahasrikaṁ karaṇḍakaṁ utkṣipitvā etasya ādarśamaṇḍalasya abhimukhaṁ sthāpitaṁ | āgaccha bhadre yo imasya śatasāhasrikasya karaṇḍakasya atra ādarśamaṇḍale pratibimbaṁ etaṁ gṛhṇāhi | eṣo te bhāṭako || evaṁ tasya prajñāvantasya amātyaputrasya nirdiśite mahājanakāyena hakkāro dinno prabhūtaṁ ca hiraṇyasuvarṇam ācchādayanti || tena taṁ hiraṇyasuvarṇaṁ teṣāṁ vayasyānāṁ dinno || so tāṁ vayasyāṁ gāthāye adhyabhāṣe ||</p>
<blockquote class='gatha'>
<p><a class='ref sc' id='sc13' href='#sc13'>SC 13</a>prajñāṁ loke praśaṁsanti prajñā loke anuttarā |<br>
sucintitāye prajñāye dhanaskandho me āhṛto ||</p>
</blockquote>
<p><a class='ref sc' id='sc14' href='#sc14'>SC 14</a>te dāni amātyaputrā āhansuḥ || dṛṣṭaṁ vīryavantasya amātyaputrasya vīryaprabhāvo śilpavantasya śilpaprabhāvo rūpavantasya rūpaprabhāvo prajñāvantasya prajñāprabhāvo | adhunā kumārasya puṇyavantasya puṇyaprabhāvaṁ paśyemaḥ ||</p>
<p><a class='ref sc' id='sc15' href='#sc15'>SC 15</a>so dāni puṇyavanto rājaputro teṣāṁ vayasyānāṁ mūlāto nirdhāvitvā yena rājakulaṁ <a class='ref sen' id='sen3.39' href='#sen3.39'>Sen 3.39</a> tena praṇato | so tatra rājakulasamīpe āsati ca || apareṇa amātyaputreṇa dṛṣṭo | saha darśanena tasya amātyaputrasya puṇyavantasya rājaputrasya mūle premnaṁ nipatitaṁ | so tena bhaktena nimantrito svakaṁ gṛhaṁ nīto vyāyāmaśāle praveśito || vyāyāmaṁ kṛtvā snānopalipto bhaktakhajjam upaviṣṭo || tatra so rājaputro tenāmātyaputreṇa sārdhaṁ taṁ divasam upasthito praṇītena rājārheṇa annapānena || so ca amātyaputro rājakyāṁ yānaśālām abhiruhāpayitvā śayāyito | tāye ca rājño brahmadattasya dhītāye dṛṣṭo || tasyā evaṁ bhavati | eṣo amātyaputro āgataḥ || sā dāni vikāle rājakulāto nirdhāvitvā nirgamya yānaśālāṁ praviśitvā tatra eva yānam abhiruhitvā yatra so puṇyavanto rājaputro śayito | jānāti idānīṁ muhūrtaṁ pi vibuddhiṣyati | tato mayā sārdhaṁ ramiṣyati || kumāro pi khāditapīto sukhaṁ śayito | sāpi rājadhītā kāmavitarkehi vidyamānā idāniṁ vibuddhiṣyati muhūrtaṁ pi vibuddhiṣyati iti bahukena rātrīvibhavākrāntā osuptā || sā dāni sūrye udgate tato yānāto otaritvā rājakulaṁ praviṣṭā amātyehi ca dṛṣṭā || teṣām etad abhūṣi || iyaṁ rājadhītā yānaśālāto otaritvā vinidrā rājakulaṁ praviṣṭā mā atra yāne kenacit puruṣeṇa sārdhaṁ āsitaṁ bhaveyā || te ca tathā vicinanti puṇyavanto ca kumāro tataḥ yānāto okasto || teṣām amātyānāṁ evaṁ bhavati | kuto ayaṁ puruṣo ti rājño brahmadattasya dhītareṇa sārdhaṁ atra yānaśālāyām āsito || so tehi amātyehi gṛhīto gṛhṇiya rājño brahmadattasya upanāmito | ayaṁ mahārāja puruṣo rājadhītāye sārdhaṁ yānaśālāyāṁ śayito || so pṛcchiyati || katham idaṁ ti || so āha || mahārāja amukena amātyaputreṇa gṛhe nimantrito haṁ khāditapīto <a class='ref sen' id='sen3.40' href='#sen3.40'>Sen 3.40</a> vikāle nikkāsitvā ohāraṁ prasthito | so tena vikāladoṣeṇa atra yānaśālāyām abhiruhitvā śayāyito khāditapīto nāpy eva tatra anyo ko ci dvitīyo vidito || rājñāpi dhītā pṛcchitā | katham etan ti || tāye pi tu brahmadattasya yathābhūtaṁ ācikṣitaṁ | yathaiva jalpati puruṣo tathā eva nānyathā jalpati || rājā brahmadatto puṇyavantasya rājakumārasya prīto saṁvṛtto paśyati ca taṁ kumāraṁ prāsādikaṁ darśanīyaṁ buddhimantaṁ ca susthitaṁ ca | tasya etad abhūṣi | na etena prākṛtapuruṣeṇa bhavitavyaṁ mahākulīnena etena kumāreṇa bhavitavyaṁ || so dāni taṁ kumāraṁ pṛcchati || kumāra kutaḥ tvan ti || kumāro āha || vārāṇasīto aṁjanasya kāśirājño putro || tasyāpi kaṁpillasya rājño brahmadattasya saha darśanena puṇyavantasya kumārasya putrapremaṁ nipatitaṁ tasya ca rājño putro nāsti | tena sā dhītā suvarṇasahasramaṇḍitāṁ kṛtvā mahatā rājānubhāvena mahatā rājarddhīye sarvasya adhiṣṭhānasya purato puṇyavantasya kumārasya dinnā rājye ca pratiṣṭhāpito amātyānāṁ ca naigamajānapadānāṁ ca rājāha || eṣo me putro jāto tāva eṣo bhave rāajā ahaṁ vṛddho || tena dāni puṇyavantena rājyaprāptena te vayasyā śabdāvitā gāthāye adhyabhāṣe ||</p>
<blockquote class='gatha'>
<p><a class='ref sc' id='sc16' href='#sc16'>SC 16</a>puṇyaṁ loke praśaṁsanti puṇyaṁ loke anuttaraṁ |<br>
rājyaṁ ca rājakanyā ca puṇyehi mama āgatā ||</p>
</blockquote>
<p><a class='ref sc' id='sc17' href='#sc17'>SC 17</a>bhagavān āha || syāt khalu punar bhikṣavaḥ yuṣmākam evam asyād anyaḥ sa tena kālena tena samayena vīryavanto nāma amātyaputro abhūṣi | naitad evaṁ draṣṭavyaṁ | tat kasya hetoḥ | eṣa bhikṣavo śroṇakoṭiviṁśo tena kālena tena samayena vīryavanto amātyaputro abhūṣi || anyaḥ sa tena kālena tena samayena śilpavanto amātyaputro abhūṣi | <a class='ref sen' id='sen3.41' href='#sen3.41'>Sen 3.41</a> naitad evaṁ draṣṭavyaṁ | tat kasya hetoḥ | eṣa bhikṣavaḥ rāṣṭrapālo kulaputraḥ tena kālena tena samayena śilpavanto amātyaputro abhūṣi || anyaḥ sa tena kālena tena samayena rūpavanto amātyaputro abhūṣi | naitad evaṁ draṣṭavyaṁ | tat kasya hetoḥ | eṣaḥ sa bhikṣavaḥ sundaranandaḥ sthaviro tena kālena tena samayena rūpavanto amātyaputro abhūṣi || anyaḥ sa tena kālena tena samayena prajñāvanto amātyaputro abhūṣi | naitad evaṁ draṣṭavyaṁ | tat kasya hetoḥ | eṣa sa bhikṣavo śāriputro sthaviraḥ tena kālena tena samayena prajnāvanto amātyaputro abhūṣi || anyaḥ sa tena kālena tena samayena aṁjanasya kāśirājño puṇyavanto nāma kāśirājaputro ābhūṣi | naitad evaṁ draṣṭavyaṁ | tat kasya hetoḥ || ahaṁ sa bhikṣavaḥ tena kālena tena samayena aṁjanasya kāśirājño puṇyavanto nāma rājaputro abhūṣi || tadāpi ahaṁ puṇyānāṁ varṇavādī || etarahiṁ pi ahaṁ puṇyānāṁ varṇavādī ||</p>
<p class='endsection'>samāptaṁ puṇyavantajātakaṁ ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
