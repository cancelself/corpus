<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu74' lang='san'>
<header>
<ul>
<li class='division'>Mahāvastu</li>
</ul>
<h1>74. The Jātaka of the Five Hundred Merchants</h1>
</header>
<p><a class='ref sc' id='sc1' href='#sc1'>SC 1</a>bhikṣū bhagavantam āhansuḥ || paśya bhagavaṁ kathaṁ bhagavatā āyuṣmatśāriputramaudgalyāyanapramukhāni pañca bhikṣuśatāni saṁjayiparivrājakasya dāruṇeṣu dṛṣṭigateṣu vinivartayitvā anavarāgrāto jātijarāmaraṇasaṁsāragahanakāntārāto tāritā || bhagavān āha || na bhikṣavo etarahiṁ eva mama ete śāriputramaudgalyāyanapramukhā paṁca bhikṣuśatā saṁjayisya parivrājakasya dāruṇeṣu dṛṣṭigateṣu vinivartayitvā anavarāgrāto jātījarāmaraṇasaṁsāragahanakāntārāto tāritā || anyadāpi ete mayā dāruṇāto rākṣasīdvīpāto rākṣasīnāṁ hastagatā vinivartayitvā kṣemeṇa mahāsamudrāto uttārayitvā jaṁbudvīpe pratiṣṭhāpitā || bhikṣū āhansuḥ || anyadāpi bhagavan* || bhagavān āha || anyadāpi bhikṣavaḥ ||</p>
<p><a class='ref sc' id='sc2' href='#sc2'>SC 2</a>bhūtapūrvaṁ bhikṣava atītam adhvānaṁ jaṁbudvīpāto paṁca vāṇijaśatāni samudranāvāye mahantaṁ samudram avagāḍhā dhanasya arthaṁ | teṣāṁ taṁ yānapātraṁ samudramadhye gataṁ makareṇa <a class='ref sen' id='sen3.68' href='#sen3.68'>Sen 3.68</a> matsyajātena bhinnaṁ || te dāni tena yānapātreṇa vipannena devadevāṁ namasyanti yo yahiṁ deve abhiprasanno | kecic chivaṁ namasyanti kecid vaiśravaṇaṁ namasyanti kecit skandaṁ kecid varuṇaṁ kecid yamaṁ kecit kuveraṁ kecic chakraṁ kecid brahmaṁ kecid daśa diśāṁ namasyanti yathā ito mahāsamudrāto jīvantā uttarema || te dāni tena yānapātreṇa vipannena nānāprakārāṇi plavāni ādāya samudramadhye patitā kecid ghaṭim ādāya kecit phalakaṁ kecid alābuśreṇiyaṁ | kecit parasparasya jīvitād vyaparopetvā taṁ kuṇapaṁ ālambanti na mahāsamudro mṛtakuṇapena sārdhaṁ saṁvasati atha khalu taṁ kuṇapaṁ kṣipram eva sthalaṁ vā dvīpaṁ vā kṣipati tataḥ vayaṁ pi etena kuṇapena sārdhaṁ dvīpaṁ vā sthalaṁ vā uttariṣyāmaḥ || te dāni vāṇijakā tatra mahāsamudre plavantā vātena rākṣasīdvīpaṁ kṣiptā || te tahiṁ rākṣasīdvīpe nānāprakārāṇi nānādrumasahasrāṇi paśyanti | yathā yathā ca vātena tan tīram allīpiyanti tato tato pramadāśatāni paśyanti mānāpikāni darśanīyāni nānāraṁgaraktavasanāni sālaṁkārabhūṣitāni āmuktamaṇikuṇḍalāni vicarantyo kācin navavadhukākārā kācid evaprasūtikākārā kācid madhyamastrīkākārā bahūni rākṣasīśatāni mānuṣīrūpāṇi abhinirmiṇitvā | samudraṁ otaritvā ekameko vāṇijako gṛhīto || svāgatam āryaputrāṇāṁ āryaputrā asmākam apatikānāṁ patikā bhaviṣyatha anāthānāṁ nāthā bhaviṣyatha abandhūnāṁ bandhū bhaviṣyatha | asmākaṁ pi svāmikā mahāsamudre vipannayānapātrā sarve anayāto vyasanam āpannāḥ | dhruvam asmākaṁ jaladharo prasanno yena yūyaṁ imaṁ dvīpam ānītā || tāhi te vāṇijā aṁśehi ārūpitā samudrāto uttāritā sthale pratiṣṭhāpayitvā teṣāṁ <a class='ref sen' id='sen3.69' href='#sen3.69'>Sen 3.69</a> vāṇijakānāṁ samāśvāsayanti || mā āryaputrā utkaṇṭhatha mā paritaṣyatha mahāratanadvīpaṁ āryaputrā anuprāptāḥ bahuratnam anantaratnaṁ bahu-annapānaṁ bahupuṣpaphalaṁ bahugandhamālyavipepanaṁ bahuvastraṁ bahvāstaraṇaprāvaraṇaṁ | iha āryaputrā asmābhiḥ krīḍantā ramantā pravicārayantā madhuvāsavaṁ ca pibantā ādīnavaparāṅmukhā sukhāni anubhavatha || te dāni vāṇijā āhansuḥ || marṣatha muhūrtaṁ yāva śokaṁ vinodemaḥ ||</p>
<p><a class='ref sc' id='sc3' href='#sc3'>SC 3</a>te dāni sarve paṁca vāṇijakaśatā tāsāṁ strīṇāṁ mūlāto ekāntaṁ pratyutkrāntā ekāntaṁ pratyutkramitvā rodensuḥ śocensuḥ paridevensuḥ || hā ambe hā tāta hā putra hā bhrātā hā bhaginī hā citrajambūdvīpikāho udyānavarāho || roditvā śocitvā paridevitvā parasparasya samāśvāsetvā svakasvakāni strīyo allīnā | tābhiḥ strībhiḥ sārdhaṁ mahāraheṇa mārgeṇa haritaśādvalitena apagatatṛṇakaṇṭakakhaṇḍakena apagataśarkarakaṭhalyena nīrajena samena avisamena mahāvanaṣaṇḍam anuprāptā sarvapuṣpaphalopetaṁ | sarvotukāni sarvakālikāni sarvakālikāni tatra vanakhaṇḍe puṣpāṇi nānāprakārāṇi surabhīṇi sugandhāni sarvotukāni sarvakālikān tatra vanakhaṇḍe nānāprakārāṇi patracūrṇāni gandharasopetāni kṣudramadhusadṛśāni vāpīyo ca puṣkariṇīyo ca sukhasalilāni haṁsakāraṇḍavarutāni utpalapadmakumudapuṇḍarīkasaṁchannāni || tato vanāto nirgamya tāsāṁ rākṣasīnāṁ bhavanāni addaśensuḥ udvīkṣyāṇi maheśākhyāni śvetāni pāṇḍarāṇi tuṣārasannibhāni niryūhasiṁhapaṁjaragavākṣatārācandrasuvicitrāṇi rākṣasīnagaraṁ ca vaiśravaṇabhavanasaṁnibhaṁ paśyanti || te dāni vāṇijakā tāhi rākṣasīhi dvīpe praveśitā svakasvakāni bhavanāni divyavimānasannibhāni || te dāni vāṇijakā <a class='ref sen' id='sen3.70' href='#sen3.70'>Sen 3.70</a> teṣu rākṣasībhavaneṣu paśyanti paryaṁkāni suprajñaptāni lomaśagonikāstaraṇāni avadātapaṭapratyāstaraṇāni ubhayatolohitabimbohanāni suvarṇamayāni rūpyamayāni dantamayāni aśokavanikādeśaramaṇīyāni sarvapuṣpaphalopetāni vyāyāmaśālāni suramaṇīyāni annapānabhojanavidhānāni supraṇītāni ||</p>
<hr>
<p><a class='ref sc' id='sc4' href='#sc4'>SC 4</a>teṣāṁ dāni ratanāmayeṣu bhadrapīṭheṣu niṣīdāpayitvā kalpakehi keśaśmaśrūṇi kāritāni vyāyāmaśāleṣu vyāyāmakārāpitāni snānaśāleṣu ca snāpayitvā dhautamṛṣṭāni gātrāṇi prāñjayitvā lohitacandanakālānusārehi viliptāni kṛtvā mahārahāṇi ca parivārayitvā varamālyadāmehi cālaṁkṛtāni mahārahāṇi ca bhaktopadhānāni upanāmitāni pratyagrāṇi ca praṇītāni khādanīyabhojanāni upanāmitāni nānāprakārāṇi ca vyaṁjanaprakārāṇi upanāmitāni khaṇḍāgrāṇi lavaṇāgrāṇi madhurāgrāṇi tiktāgrāṇi kaṭukāgrāṇi kāṣāyāṇi nānāprakārāṇi mānsaprakārāṇi upanāmitāni tadyathā varāhamānsāni matsyamānsāni tittiramānsāni vartakamānsāni lābakamānsāni kapiṁjalamānsāni eṇeyamānsāni || vividheṣu ca sānaṁ nṛtyagītavādyaprakāreṣu abhiramāpenti mṛdaṁgavādyeṣu āliṁgavādyeṣu sindhavavādyeṣu paṇavavādyeṣu ekādaśikāvādyeṣu vīṇāvādyeṣu nakulakavādyeṣu sughoṣavādyeṣu bhāṇḍakavādyeṣu ca veṇukavādyeṣu aparā praṇensuḥ | aparā tu madhuraṁ pragāyensuḥ || yadā jānensuḥ tā rākṣasīyo saṁviśvastā ime vāṇijakā asmābhir iti tato sānaṁ saṁvṛddhāni ratnakośāni saṁpradarśensuḥ | āryaputrāṇāṁ vayaṁ ca praṇītaṁ ca sāraṁ | madhuraṁ ca āsanaṁ prajñāpensuḥ | abhiramantu āryaputrāḥ iha ratanasvīpe [Mv_3.71_] nandanagatā vā maruputrā api tu pramattehi pi āryaputrehi nagarasya dakṣiṇena mārgeṇa na gantavyaṁ ||</p>
<p><a class='ref sc' id='sc5' href='#sc5'>SC 5</a>atha khalu bhikṣavo yas teṣāṁ paṁcānāṁ vāṇijakaśatānāṁ sārthavāho paṇḍito saprajñajātiko tasya etad abhūṣi || kiṁ nu khalu imā striyo asmākaṁ nagarasya dakṣiṇāto mārgāto vārenti | yan nūnāhaṁ jāneyaṁ nagarasya dakṣiṇena kiṁ cātra kathaṁ vā ti || atha khalu bhikṣavaḥ sārthavāho striyaḥ śayitā vā mattapramattā vā viditvāna asipaṭṭam ādāya nagarāto nirgamya taṁ dakṣiṇaṁ mārgam anugacche | yathā yathā va gacchati kathā paśyati ākāśe śaraṇaṁ ca pratibhayaṁ bahūnāṁ ca puruṣāṇāṁ ravantānāṁ śabdaṁ śṛṇoti || so dāni puruṣāṇāṁ taṁ śabdam anusaranto paśyati ayomayaṁ nagaraṁ tāmraprākāraparikṣiptaṁ || so dāni tasya nagarasya dvāraṁ mārganto samantena pradakṣiṇīkaroti na ca taṁ dvāraṁ paśyati bahūnāṁ ca puruṣāṇāṁ ravantānāṁ śabdaṁ śṛṇoti || hā ambeti krandanti hā tātā ti krandanti hā putreti krandanti hā bhrāteti krandanti hā svaseti krandanti jambūdvīpakāho udyānavarāho ti krandanti || so taṁ śabdaṁ śruṇanto taṁ nagaraṁ paryāgacchanto nagarasya uttare pārśve prākārasya anuśliṣṭaṁ uccaṁ śirīṣavṛkṣaṁ paśyati | so dāni śirīṣavṛkṣam abhiruhitvā nagare puruṣaśatāni paśyati sopavāsikānāṁ dīrghakeśanakhaśmaśrūṇāṁ pūtikhaṇḍavasanānāṁ vātāpadagdhatvacamānsānāṁ kṛṣṇānāṁ malinānāṁ malinakeśānāṁ kṣutpipāsāsamarpitānāṁ | nakhalīhi pānīyārthaṁ bhūmiṁ khananti pṛthivīto utkṛṣyanti daurbalyena punardharaṇyāṁ patanti || te dāni tasya śirīṣasya śākhāpatrapalāśaśabdaṁ śrutvā sarve aṁjaliṁ kṛtvā utthitā || ko āryaputro devo vā nāgo vā kinnaro vā gandharvo vā yakṣo vā kumbhāṇḍo vā te vayaṁ śaraṇaṁ gatāḥ | ito saṁbandhanāto duḥkhitāni mocehi yathā maṁ punaḥ svadeśavāso <a class='ref sen' id='sen3.72' href='#sen3.72'>Sen 3.72</a> bhaveya mitrajñātisamāgamo ca bhaveya || atha khalu sa sārthavāho śirīṣagato aśrupūrṇanayano tāṁ vāṇijakān etad uvāca || nāhaṁ devo na yakṣo na kinnaro na gandharvo na śakro na brahmā na virūḍhako mahārājo vayaṁ pi jambudvīpāto dhanārthāya yānapātreṇa samudram avagāḍhā vipannayānapātrāḥ | etāhi strīhi uddhṛtā vāṇijakaśatāni | tataḥ asmābhiḥ sārdhaṁ krīḍanti ramanti pravicārenti api sānaṁ ca yaṁ apriyaṁ na karoma tā cāsmākaṁ vipriyaṁ necchanti || te dāni abhyantaravāṇijakā āhansuḥ || vayaṁ pi māriṣa jambūdvīpāto dhanārthāya yānapātreṇa samudram avagāḍhā asmākaṁ pi sāgaramadhye gatānāṁ yānapātraṁ vipannaṁ | tataḥ maṁ etāhi strīhi uddhṛtā paṁca vāṇijakaśatāni asmākaṁ pi sārdhaṁ kṛīḍanti ramanti pravicārayanti yathā etarahi yuṣmābhiḥ sārdhaṁ | yadā yuṣmākaṁ yānapātro vipanno vātena ca yena rākṣasīdvīpaṁ tena kṣipto tataḥ etāhi rākṣasīhi yūyaṁ dṛṣṭvā asmākaṁ paṁcānāṁ vāṇijakaśatānāṁ aḍḍhātiyā vāṇijakaśatā ākhāyitā ye py asmākaṁ mūlāto dārakā jātā te pi sānaṁ khāyitā vayaṁ aḍḍhātiyā vāṇijaśatā iha tāmranagare prakṣiptā | na etā māriṣa mānuṣikā rākṣasīyo etāyo ||</p>
<p><a class='ref sc' id='sc6' href='#sc6'>SC 6</a>so dāni sārthavāho śirīṣagato teṣām abhyantarimakānāṁ vāṇijakānāṁ tāmranagaraprakṣiptānāṁ taṁ vacanaṁ śrutvā bhīto trasto saṁvigno aṁjaliṁ kṛtvā pṛcchati || ācikṣatha kiṁ upāyaṁ yathāhaṁ tāsāṁ rākṣasīnāṁ mūlāto svastinā muṁcyeya || te dāni āhansuḥ || kārtikapūrṇamāsyāṁ keśī nāmāśvarājā uttarakurudvīpāto akṛṣṭoptaṁ śāliṁ akaṇaṁ atuṣaṁ surabhitaṇḍulaphalaṁ paribhuṁjitvā imaṁ rākṣasīdvīpam āgacchati | so ihāgatvā trīṇi vārāṁ mānuṣikāya vācāya śabdaṁ karoti | ko iha mahāsamudrasya pāraṁ gantum icchati ahaṁ svastinā uttārayiṣyāmi | taṁ hayarājaṁ śaraṇaṁ <a class='ref sen' id='sen3.73' href='#sen3.73'>Sen 3.73</a> prapadyatha | so yuṣmākaṁ ito rākṣasīdvīpāto samudrasya pāraṁ prāpayiṣyati || teṣāṁ paṁcānāṁ vāṇijakaśatānāṁ yo vā tasya hayarājasya bāleṣv avalaṁbiṣyati anyatarānyatare vā aṁgajāte teṣāṁ pi ca puruṣāṇāṁ parasparasya avalaṁbiṣyati mahākārapṛṣṭhismin tasya anulagniṣyati śataṁ vā sahasraṁ vā anupūrveṇa jambudvīpaṁ prāpayiṣyati | eṣo va upāyo ito rākṣasīdvīpāto svastinā jaṁbudvīpaṁ gamanāya nāsti anyo || so dāni sārthavāho teṣām avaruddhānāṁ vāṇijakānām āha || āgacchatha yūyam api sarve jambudvīpaṁ gamiṣyāmaḥ | evaṁ tāvat* nagaraprākāraṁ laṁghayatha heṣṭhato vā khanatha || te taṁ āhansuḥ || na tvaṁ jānāsi kīdṛśo rākṣasīnagaraṁ nāto vayaṁ śakṣyāmaḥ laṁghayituṁ | tumhe punaḥ yadi icchatha palāyatha evaṁ vo mokṣo bhaviṣyati | atha dāni tāmranagare prakṣipyatha nāsti vo mokṣo || gacchatha yūyaṁ kṣemeṇa svakaṁ deśaṁ amuke ca nagare asmākaṁ pitujñātayo teṣāṁ asmākaṁ vacanena pṛcchitvā vaktavyaṁ detha dānāni karotha puṇyāni | api khaṇḍakapālena kulekuleṣu bhikṣentā jaṁbūdvīpe vasatha mā ca punaḥ samudraṁ otariṣyatha yatremāny edṛśāni duḥkhāni parasya vā preṣyakarmaṁ kṛtvā jīvikāṁ kalpeṣyatha mā ca samudram avataraṇāya cittaṁ karotha yatra imāni evaṁrūpāṇi duḥkhāni || so dāni āha || māriṣa ātmanā gamiṣyāmi purā me rākṣasī śayitā vibudhyeta mā me jāneyā iha āgamanaṁ || so dāni sārthavāho tato śirīṣāto otarati imehi ca abhyantarimakehi vāṇijakehi khāditā vayaṁ rākṣasīhi avidhāvidhā ti vikruṣṭaṁ idam asmākaṁ paścimaṁ jñātīnāṁ darśanam iti ||</p>
<p><a class='ref sc' id='sc7' href='#sc7'>SC 7</a>so dāni sārthavāho tato śirīṣāto otaritvā yathāgatena mārgeṇa gatvā tatra rākṣasīye śayane śayito || so tatra śayanagato cintayati || katham eteṣāṁ <a class='ref sen' id='sen3.74' href='#sen3.74'>Sen 3.74</a> vāṇijakānāṁ etat kāryaṁ saṁbodheyaṁ yathā me svayaṁ dṛṣṭo ca śruto ca na ca ime rākṣasī budhyensuḥ eṣo ca tujyo kāryo || yadi eteṣāṁ vāṇijakānāṁ idānīṁ eva asaṁprāptena hayarājena etaṁ kāryaṁ ācikṣiṣyāmi tato eteṣāṁ paṁcānāṁ vāṇijakaśatānāṁ anyatarānyataro vāṇijako matto vā pramatto vā rākṣasīnāmācikṣeyā tato anutapyanīyaṁ bhavet sarve ca anayāto vyasanam āpadiyema || tatra paṇḍitā praśaṁsanti | yasya kasyaci guhyaṁ samākhyātaṁ durlabhā te satpuruṣā ye śaknonti guhyaṁ dhārayituṁ || yaṁ nūnāhaṁ svayam eva etaṁ guhyaṁ dhārayeyaṁ yāvat kaumudī cāturmāsī tataḥ sāmaṁ hayarājena imaṁ rākṣasīdvīpam anuprāptena etam ādīnavaṁ ācikṣiṣyāmi || so dāni taṁ guhyaṁ svakahṛdayena dhārayati na kasya ci ācikṣati yāvat kaumudī cāturmāsī || kaumudī ca upasthitā hayarājo rākṣasīdvīpam anuprāpto | tato sārthavāhena teṣāṁ paṁcānāṁ vāṇijakaśatānām ārocitaṁ || mā adya pramādaṁ karotha strīṣu vā annapānena vā gītavādyena vā asti kiñcid arthamātro yo bhavantehi mama sakāśāto śrotavyo | amuko pradeśo pratigupto tatra sarve samāgacchatha tāhi strīhi śayitāhi ||</p>
<p><a class='ref sc' id='sc8' href='#sc8'>SC 8</a>te dāni sarve vāṇijakaśatā tāhi strīhi śayitāhi tatra pratiguptapradeśe sarve samāgatā samāgacchitvā taṁ sārthavāhaṁ pṛcchanti || jalpatha sārthavāha yaṁ te kiṁcid dṛṣṭaṁ vā śrutaṁ vā || sārthavāho teṣāṁ vāṇijakānāṁ vartamānīṁ sarvām ācikṣati || etaṁ mama evaṁ cittam utpannaṁ kisya etā striyo asmākaṁ nagarasya dakṣiṇapaṁthāto nivārenti | tataḥ kautūhalena mahatā sahasopinīye śayitāye asipatraṁ gṛhya nagarasya dakṣiṇena panthena gato || tatra me tāmramayaṁ nagaraṁ dṛṣṭaṁ advāraṁ na cāsya dvāraṁ paśyāmi bahujanasya ca krandanaśabdaṁ śṛṇomi || so han taṁ nagaraṁ anupradakṣiṇīkaronto <a class='ref sen' id='sen3.75' href='#sen3.75'>Sen 3.75</a> tasya nagarasya uttare pārśve uccaśirīṣam adrākṣīt* || so haṁ taṁ śirīṣaṁ abhiruhitvā tan nagaram avalokemi || tatra ca me bahūni vāṇijakaśatāni uparuddhāni dṛṣṭāni śuṣkāni dhamanīsantatavātātapadagdhatvacamānsāni kṛṣṇāni malinakeśāni pānīyārthaṁ nakhalīhi bhūmiṁ khananti kṣutpipāsāsamarpitāni | aparāṇi kaṁkālaśatāni vikṣiptāni daśadiśo vikīrṇāni | tatra ca amukāto amukāto nagarāto amuko ca amuko ca vāṇijo te ca vānijā sarve va āgatā | teṣāṁ vāṇijakānām ācikṣito || ye tatra jīvanti rākṣasīhi khāditāvaśeṣā apare pi aḍḍhatiyamātrāṇi vāṇijakaśatāni ye etāhi rākṣasīhi khāditā || tato etā na mānuṣikā sarvāḥ etā rākṣasīyo || yadi vayaṁ yatnaṁ na karomi svadeśagamanāya evam eva sarve anayāto vyasanam āpadyiṣyāma etena rākṣasīgaṇena || yadi icchatha rākṣasīnāṁ hastāto mokṣaṁ kṣemeṇa ca jambudvīpaṁ gamanāya keśī aśvarājā uttarakurudvīpāto akṛṣṭoptaṁ śāliṁ bhuṁjitvā akaṇaṁ atuṣaṁ surabhitaṇḍulaphalaṁ kārtikapūrṇamāsyāṁ iha rākṣasīdvīpam āgacchati imasya rākṣasīdvīpasya uttarapārśveṇa samudratīre sthihitvā ko pāragāmīti ghoṣeti | tatas tatra hayarājasya samīpaṁ gacchāmaḥ | so smākaṁ kṣemeṇa svadeśaṁ prāpayiṣyati ||</p>
<p><a class='ref sc' id='sc9' href='#sc9'>SC 9</a>te dāni pṁca vāṇijakaśatā sārthavāhena sārdhaṁ rākṣasīnagarasya uttarapārśve gatā | tehi keśī aśvarājā samudratīre tiṣṭhanto dṛṣṭo grīvam unnāmetvā ko pāragāmīti ghoṣanto || te dāni sarve paṁca vāṇijakaśatā kṛtāṁjalipuṭā taṁ keśim aśvarājam upasaṁkrāntā || mahākāruṇika tava śaraṇāgatā sma vayaṁ pāragāmī gato asmākaṁ tārehi ||</p>
<p><a class='ref sc' id='sc10' href='#sc10'>SC 10</a><a class='ref sen' id='sen3.76' href='#sen3.76'>Sen 3.76</a> so dāni aśvarājā teṣāṁ vāṇijakānāṁ samanuśāsati || yaṁ velaṁ ahaṁ ito rākṣasīdvīpāto yuṣmākaṁ gṛhītvā triṣkṛtyaṁ hīṣitvā khagapathena prakramiṣyaṁ tato rākṣasīyo ye yuṣmākaṁ bhavanti dārakā vā dārikā vā tāni ādāya āgamiṣyanti bahūni karuṇakaruṇāni pralapiṣyanti mā āryaputrā paravacanenāsmākaṁ parityajatha mā ca imaṁ ramaṇīyaṁ ratnadvīpaṁ bahuratnam anantaratnaṁ parityajatha || tataḥ yuṣmābhiḥ teṣāṁ rākṣasīnāṁ vacanaṁ nābhiśraddadhitavyaṁ yo ca teṣāṁ vacanaṁ abhiśraddadhiṣyati sāpekṣo bhaviṣyati eṣo me bhāryā eṣo me putro eṣo me dhītā ti bhūyo rākṣasīnāṁ vaśam āgatā bhaviṣyanti mama pṛṣṭhato dharaṇyāṁ prapatiṣyanti | ye ca teṣāṁ rākṣasīnāṁ vacanaṁ nābhiśraddadhiṣyanti na me eṣā bhāryā na me eṣo putro na me eṣā dhītā ti ye ca nirapekṣā bhaviṣyanti te bālam apiśliṣṭā me svastinā jaṁbudvīpaṁ gamiṣyanti ||</p>
<p><a class='ref sc' id='sc11' href='#sc11'>SC 11</a>evaṁ bhikṣavaḥ sa keśī aśvarājā teṣāṁ vāṇijakaśatānāṁ samanuśāsitvā triṣkṛtvo hīṣitvā sarvaṁ vāṇijagaṇaṁ ādāya khagapathena prakrānto || tā rākṣasīyo tasya keśisya aśvarājasya hīṣaṇaśabdaṁ śrutvā svakasvakāni dārakadārikāni ādāya āgatā | mā āryaputrā paravacanena asmākaṁ parityajatha mā ca imaṁ ramaṇīyaṁ ratanadvīpaṁ bahuratnaṁ anantaratnaṁ parityajatha || ye khalu bhikṣavaḥ teṣāṁ vāṇijānāṁ rākṣasīnāṁ mūle sāpekṣā abhūnsuḥ te dāni pṛṣṭhato mahiṁ patitā ye nirapekṣā abhūnsuḥ te svastinā rākṣasīdvīpāto jaṁbudvīpam anuprāptā ||</p>
<p><a class='ref sc' id='sc12' href='#sc12'>SC 12</a>syāt khalu punaḥ bhikṣavaḥ yuṣmākam evam asyād anyaḥ sa tena kālena tena samayena keśī aśvarājā abhūṣi | naitad evaṁ draṣṭavyaṁ | tat kasya hetoḥ || ahaṁ sa bhikṣavaḥ tena <a class='ref sen' id='sen3.77' href='#sen3.77'>Sen 3.77</a> kālena tena samayena keśī aśvarājā abhūṣi || syāt khalu punaḥ bhikṣavo yuṣmākam evam asyād anyaḥ sa tena kālena tena sāmayena paṁca vāṇijakaśatāni abhūṣi | na khalv etad evaṁ draṣṭavyaṁ | tat kasya hetoḥ | ete te bhikṣavas tena kālena tena sāmayena paṁca vāṇijakaśatāni abhūṣi || tadāpi ete mayā dāruṇāto rākṣasīdvīpāto uddharitvā kṣemeṇa mahāsamudraṁ tārayitvā jaṁbudvīpe pratiṣṭhāpitā | etarahiṁ pi ete mayā dāruṇeṣu dṛṣṭīgateṣu nivartayitvā anavarāgrāto jātijarāmaraṇasansāragahanakāntārāto tāritā ||</p>
<blockquote class='gatha'>
<p><a class='ref sc' id='sc13' href='#sc13'>SC 13</a>saṁvegaṁ janayitvāna udvejetvāna mānasaṁ |<br>
śṛṇotha ekāgramanā suprasannena cetasā ||</p>
<p><a class='ref sc' id='sc14' href='#sc14'>SC 14</a>dharmārthayuktaṁ śrāddhānāṁ romaharṣaṇasaṁjanaṁ |<br>
pūrvaṁ caritaṁ bhagavato śṛṇotha cittaṁ prasādetvā ||</p>
<p><a class='ref sc' id='sc15' href='#sc15'>SC 15</a>atha tasmiṁ kāle aśvarājā babhūva ahaṁ karuṇalābhī |<br>
tāresi vāṇijagaṇāṁ rākṣasidvīpāl lavaṇatoyāt ||</p>
<p><a class='ref sc' id='sc16' href='#sc16'>SC 16</a>tena khu pana samayena samudram upayāto vāṇijakagaṇo |<br>
ūrmītaraṅgamālaṁ bahuratnavantaṁ dhanārthāya ||</p>
<p><a class='ref sc' id='sc17' href='#sc17'>SC 17</a>atha makaramatsyena bhijje taṁ yānapātraṁ lavaṇatoye |<br>
abhidravati vegatūrṇo garuḍo ca pakṣavātena ||</p>
<p><a class='ref sc' id='sc18' href='#sc18'>SC 18</a>tasmiṁ vikīryamāṇe ravanti ārttasvarā udadhimadhye |<br>
devāṁ ca namasyanti yo yādṛśa asti adhimukto ||</p>
<p><a class='ref sc' id='sc19' href='#sc19'>SC 19</a>kecic chivaṁ kecid vaiśravaṇaṁ skandaṁ yamaṁ kuveraṁ ca |<br>
apare sahasranayanaṁ virūḍhakaṁ ca diśāṁ ca pare ||</p>
<p><a class='ref sc' id='sc20' href='#sc20'>SC 20</a><a class='ref sen' id='sen3.78' href='#sen3.78'>Sen 3.78</a> teṣāṁ ca parārthāye upakaraṇāni abhūnsuḥ pātrasmiṁ |<br>
te tāni grahetvāna lavaṇajaladharaṁ samavagāḍhā ||</p>
<p><a class='ref sc' id='sc21' href='#sc21'>SC 21</a>kecid alābuśreṇiyo apare punaḥ simbalīmayāṁ phalakāṁ |<br>
apare vṛtiṁ grahetvā tūlasya ca rāśiyo apare ||</p>
<p><a class='ref sc' id='sc22' href='#sc22'>SC 22</a>aparo paraṁ vadhitvā ālaṁbati jīvitasya arthena |<br>
na hi mṛtakuṇapena saha lavaṇajaladharo vasati rātriṁ ||</p>
<p><a class='ref sc' id='sc23' href='#sc23'>SC 23</a>te tahiṁ pariplavantā tāṁ rātriṁ jaladhare lavaṇatoye |<br>
atha saṁdarśensu tīre tīraruhāṁ pādapapravarāṁ ||</p>
<p><a class='ref sc' id='sc24' href='#sc24'>SC 24</a>yathāyatham upenti tīraṁ atha paśyanti śatāni pramadānāṁ |<br>
divyavadhūsadṛśānāṁ raktāmbaravastravasānāṁ ||</p>
<p><a class='ref sc' id='sc25' href='#sc25'>SC 25</a>kācit kanyāsadṛśā aparā puna navavadhū va śobhanti |<br>
varamālyadāmaśirajā jāmbunadajvalitakuṇḍalamukhīyo |<br>
haripiṁgalasadṛśanayanā śobhanti tā saripatitīre ||</p>
<p><a class='ref sc' id='sc26' href='#sc26'>SC 26</a>tā ca avagāhya salilaṁ sakaruṇamadhurṁ girām udīrensuḥ |<br>
yathāryaputrā capalaṁ bhavathā nāthā anāthānāṁ ||</p>
<p><a class='ref sc' id='sc27' href='#sc27'>SC 27</a>asmākaṁ apatikānāṁ abāndhavānāṁ vane vasantīnāṁ |<br>
dhruvaṁ jaladharo prasanno yena vo tīram ānītā ||</p>
<p><a class='ref sc' id='sc28' href='#sc28'>SC 28</a>aṁsehi tāṁ grahetvā parasparam uddharensuḥ salilāto |<br>
<a class='ref sen' id='sen3.79' href='#sen3.79'>Sen 3.79</a> āśvāsenti ca bahuśo ārya viṣādaṁ kartavyaṁ ||</p>
<p><a class='ref sc' id='sc29' href='#sc29'>SC 29</a>asmehi saha pramadāhi āryaputrā vasatha mā viṣīdetha |<br>
priyabāndhavaṁ vā tyajitvā mitrāṁ pitaraṁ ca putrāṇi ||</p>
<p><a class='ref sc' id='sc30' href='#sc30'>SC 30</a>asmehi dāni puruṣā abhiramatha nandanavane marusaṁghāḥ |<br>
madhu āsavaṁ pibantā dvīpavarasukhāni anubhotha ||</p>
<p><a class='ref sc' id='sc31' href='#sc31'>SC 31</a>te aśrupūrṇanayanā tāṁ pramadāṁ avacu sāgaroghasmiṁ |<br>
īṣatkṣaṇaṁ pratīkṣatha yāvat śokaṁ vinodema ||</p>
<p><a class='ref sc' id='sc32' href='#sc32'>SC 32</a>te gatvā nātidūraṁ samāgatā vāṇijā samāśvastā |<br>
rodanti ca krandanti ca duḥkhitā viya viprayogena ||</p>
<p><a class='ref sc' id='sc33' href='#sc33'>SC 33</a>hā ambā hā tātā hā putrā hā svadeśa ramaṇīya |<br>
hā jambudvīpakāho udyānavarāho ramyāho ||</p>
<p><a class='ref sc' id='sc34' href='#sc34'>SC 34</a>sukhitā kho ye kadāci samāgatā jñātibāndhavajanena |<br>
ekāṁ rajanīṁ vasitvā śarīranāśaṁ kariṣyanti ||</p>
<p><a class='ref sc' id='sc35' href='#sc35'>SC 35</a>kiṁ śakya nirālambe madhye samudrasya lavaṇatoyasya |<br>
karmaṁ manasīkarentā aśocamānehi vastavyaṁ ||</p>
<p><a class='ref sc' id='sc36' href='#sc36'>SC 36</a>roditvā ca kranditvā āśvāsetvā ca anyamanyasya |<br>
agamāsu yena tāsāṁ niveśanāni ramaṇīyāni ||</p>
<p><a class='ref sc' id='sc37' href='#sc37'>SC 37</a>hariṇatṛṇasaṁprarūḍhaṁ apagatapāṣāṇasarkarakaṭhallaṁ |<br>
arajaṁ samaṁ aviṣamaṁ ākramya mahiṁ upenti vanaṁ ||</p>
<p><a class='ref sc' id='sc38' href='#sc38'>SC 38</a>nānādrumaṁ aśokātimuktacampakapriyaṁguśālāni |<br>
<a class='ref sen' id='sen3.80' href='#sen3.80'>Sen 3.80</a> tilakavakulāṁ kulavakāṁ puṁnāgatālīsagahanāni ||</p>
<p><a class='ref sc' id='sc39' href='#sc39'>SC 39</a>karīra cātra kusumitā kulattha karamarda jīvakalatā ca |<br>
navamālikā mṛdulatā pāṭalakakareṇukāvārā ||</p>
<p><a class='ref sc' id='sc40' href='#sc40'>SC 40</a>varṣakadhātuḥ kārī navamālikamallikāni priyaṁgu vā |<br>
kupyakavārṣikamallikamadagandhikagulma suvicitrā ||</p>
<p><a class='ref sc' id='sc41' href='#sc41'>SC 41</a>sārehi ca tārehi ca alaṁkṛtaṁ campakehi ca upetaṁ |<br>
raktehi pītakehi ca saṁprajvalitaṁ aśokehi ||</p>
<p><a class='ref sc' id='sc42' href='#sc42'>SC 42</a>āmrakarṇikārakuravakatilakavakulaśobhitaṁ suramaṇīyaṁ |<br>
abhyadhikaṁ svaśarīraiḥ vanaṁ varaṁ śobhenti suyāmā ||</p>
<p><a class='ref sc' id='sc43' href='#sc43'>SC 43</a>puṣpā ca nāgavṛkṣā bhavyā pālevatapippalakapitthā |<br>
mrotaka sasaptaparṇā mucilindavanāni ca śubhāni ||</p>
<p><a class='ref sc' id='sc44' href='#sc44'>SC 44</a>campakadrumāntaphullā sahakāravanāni saṁkusumitāni |<br>
nānādrumā kusumitā madhukaribhramareṣu parigītā ||</p>
<p><a class='ref sc' id='sc45' href='#sc45'>SC 45</a>vilvāranārikerā mocā panasā ca tālakharjūrā |<br>
jaṁbīrā ca mātuluṁgā na kaṁci kālaṁ na dṛśyanti ||</p>
<p><a class='ref sc' id='sc46' href='#sc46'>SC 46</a>akṣoḍā ca tamālā ca mocā kiṁśukā mṛdvīkā ca |<br>
bhavyā ca dāḍimā ca na kañci kālaṁ na dṛśyanti ||</p>
<p><a class='ref sc' id='sc47' href='#sc47'>SC 47</a>kecid bhugnakusumāgrā apare punar pakvā mlāpitā pare |<br>
<a class='ref sen' id='sen3.81' href='#sen3.81'>Sen 3.81</a> apare kalāpaśākhā na kaṁcit kālaṁ na dṛśyanti ||</p>
<p><a class='ref sc' id='sc48' href='#sc48'>SC 48</a>etāni ca anyāni puṣpāṇi phullitā pādapavareṣu |<br>
sarvotukakālikāni na kaṁci kālaṁ na dṛśyanti ||</p>
<p><a class='ref sc' id='sc49' href='#sc49'>SC 49</a>puṣkariṇīyo vanavare sukhasalilā haṁsasārasābhirutā |<br>
padmotpalasaṁchannā anye ca cakṣuramanīyā ||</p>
<p><a class='ref sc' id='sc50' href='#sc50'>SC 50</a>atha keci kālapaṭakopaśobhitā nīlakaṁcukamanojñā |<br>
salilasmiṁ samudvṛttā nāśenti cirāgataṁ śokaṁ ||</p>
<p><a class='ref sc' id='sc51' href='#sc51'>SC 51</a>tāhi ca vanarājībhiḥ padmasarā kusumitā upaśobhenti |<br>
adhikatarāṁ nāśayanti śokāṁ yānasya ca vināśaṁ ||</p>
<p><a class='ref sc' id='sc52' href='#sc52'>SC 52</a>nirgamya vanavarāto atha paśyanti tuṣārasadṛśāni |<br>
bhavanāni rākṣasīnāṁ sāpsarabhavanā yatha surāṇāṁ ||</p>
<p><a class='ref sc' id='sc53' href='#sc53'>SC 53</a>ghaṭṭaparimṛṣṭaka anto marubhavane vāsavasya vā bhavanaṁ |<br>
bhavanāni rākṣasīnāṁ nabhāgrasaṁsthāni tiṣṭhanti ||</p>
<p><a class='ref sc' id='sc54' href='#sc54'>SC 54</a>niryūhasiṁhapaṁjaragavākṣatārārdhacandrasuvicitraṁ |<br>
adhikataraṁ taṁ puravaram ālokyati rākṣasīnagaraṁ ||</p>
<p><a class='ref sc' id='sc55' href='#sc55'>SC 55</a>atha tatra praviṣṭānāṁ mahati mahā-āsane niṣaṇṇānāṁ |<br>
snānaṁ upanāmenti kalpitanakhakeśaśmaśrūṇāṁ ||</p>
<p><a class='ref sc' id='sc56' href='#sc56'>SC 56</a>snānasamādānānāṁ alaṁkṛtānāṁ varadāmadhāriṇāṁ |<br>
bhojanam upanāmenti anekarasavyaṁjanam upetaṁ ||</p>
<p><a class='ref sc' id='sc57' href='#sc57'>SC 57</a><a class='ref sen' id='sen3.82' href='#sen3.82'>Sen 3.82</a> varāhamatsyā mahiṣā ajeḍakaśāvakakukkuṭamayūrā |<br>
tittiravartakalābaka kapiṁjalasārasa pi prabhūtā ||</p>
<p><a class='ref sc' id='sc58' href='#sc58'>SC 58</a>yā tatra prajānanti mṛdaṅgamāliṁgasaindhavāṁ paṇavāṁ |<br>
ekādaśīṁ ca vīṇāṁ vādenti vallakiguṇakāṁ ca ||</p>
<p><a class='ref sc' id='sc59' href='#sc59'>SC 59</a>vallakitūlāṁ nakulakāṁ parivādinīgomukhīṁ atha pi veṇuṁ |<br>
apare ca pravādayanti madhuraṁ ca pragāyanti apare ||</p>
<p><a class='ref sc' id='sc60' href='#sc60'>SC 60</a>viśvastā ca tāṁ jñātvā udyānavarāṇi saṁpradarśenti |<br>
ratnāṁ ca suprabhūtāṁ śayyāsanabhojanavidhānaṁ ||</p>
<p><a class='ref sc' id='sc61' href='#sc61'>SC 61</a>etaṁ ca vo vayaṁ ca abhiramatha nandane va marutsaṁghāḥ |<br>
api tu pramattakehi dakṣiṇamārgaṁ na gantavyaṁ ||</p>
<p><a class='ref sc' id='sc62' href='#sc62'>SC 62</a>yo teṣāṁ sārthavāho saprajño sakuśalo sabuddhīko |<br>
eko raho niṣaṇṇo kiṁ nu khu paṁthāto vārenti ||</p>
<p><a class='ref sc' id='sc63' href='#sc63'>SC 63</a>yaṁ nūnāhaṁ suptāye sahasopinīye asiṁ gṛhītvāna |<br>
nagarasya dakṣiṇena taṁ panthalikaṁ upanayehaṁ ||</p>
<p><a class='ref sc' id='sc64' href='#sc64'>SC 64</a>so tāye prasuptāye sahasopinīye asiṁ grahetvāna |<br>
nagarasya dakṣiṇena taṁ panthalikaṁ upagamāsi ||</p>
<p><a class='ref sc' id='sc65' href='#sc65'>SC 65</a>yatha yatha upeti panthaṁ atha śṛṇvati dūrato va utkrośaṁ |<br>
so śabdam anusaranto atha saṁpaśyati nagaraṁ tāmramayaṁ ||</p>
<p><a class='ref sc' id='sc66' href='#sc66'>SC 66</a>saṁprāpto ca samantato mārgati dvāraṁ na ca kaṁci paśyati |<br>
<a class='ref sen' id='sen3.83' href='#sen3.83'>Sen 3.83</a> niṣkramantaṁ śṛṇvati ca śabdaṁ bahūnāṁ manuṣyāṇāṁ ||</p>
<p><a class='ref sc' id='sc67' href='#sc67'>SC 67</a>hā ambe hā tātā hā putrā hā svadeśa ramaṇīya |<br>
hā jambudvīpakāho udyānavarāho <span class='gap'>+ + +</span> ||</p>
<p><a class='ref sc' id='sc68' href='#sc68'>SC 68</a>sukhitā khu ye <span class='gap'>+ + +</span> samāgatā jñātibāndhavajanena |<br>
ekarajanīṁ vasitvā śarīranāśaṁ kariṣyanti ||</p>
<p><a class='ref sc' id='sc69' href='#sc69'>SC 69</a>kiṁ śakyaṁ nirālaṁbe madhye samudrasya lavaṇatoyasya |<br>
karma manasīkarontā śarīranāśaṁ kariṣyāmaḥ ||</p>
<p><a class='ref sc' id='sc70' href='#sc70'>SC 70</a>so dāni pralapitāni śruṇamāno suprajño subuddhiko |<br>
nagarasya uttareṇa uccaṁ ālokaye śirīṣaṁ ||</p>
<p><a class='ref sc' id='sc71' href='#sc71'>SC 71</a>abhiruhya taṁ śirīṣaṁ paśyati nagare śatāni manujānāṁ |<br>
māsopavāsikānāṁ virūḍhanakhakeśaśmaśrūṇāṁ ||</p>
<p><a class='ref sc' id='sc72' href='#sc72'>SC 72</a>dhamanisantatagātrā vātātapadagdhatvacamānsānāṁ |<br>
pūtikakhaṇḍavasanānāṁ tṛṣṇārttā malinakeśānāṁ ||</p>
<p><a class='ref sc' id='sc73' href='#sc73'>SC 73</a>kecit pānīyārthaṁ <span class='gap'>+ + +</span> bhūbhiṁ nakhehi vilikhanti |<br>
utthehiṣyanti patanti patitā mahīyaṁ viveṣṭanti ||</p>
<p><a class='ref sc' id='sc74' href='#sc74'>SC 74</a>aparāṇi karaṁkāni vikṣiptāni diśo vikīrṇāni |<br>
paśyitva so drumagato rūḍho niṣaṇṇo va samāhito ||</p>
<p><a class='ref sc' id='sc75' href='#sc75'>SC 75</a>tasya śirīṣasya patrā javena avalambitāṁ viditvāna |<br>
paśyitvāna drumavaraṁ prāṁjalikā <span class='gap'>+ + +</span> sarve ||</p>
<p><a class='ref sc' id='sc76' href='#sc76'>SC 76</a>ko tvaṁ āryaputra devo nāgo garuḍo guhyako suvarṇo vā |<br>
<a class='ref sen' id='sen3.84' href='#sen3.84'>Sen 3.84</a> atha vā sahasranayano virūḍhako anyo vā yakṣo ||</p>
<p><a class='ref sc' id='sc77' href='#sc77'>SC 77</a>mocehi mo suduḥkhitāṁ bhavatu te kāruṇyaṁ nararṣabha |<br>
imeṣāṁ punarbhavantu svadeśapriyabandhu prāṇīnāṁ ||</p>
<p><a class='ref sc' id='sc78' href='#sc78'>SC 78</a>so aśrupūrṇanayano pratibhaṇati vāṇijo śirīṣagato |<br>
nāhaṁ āryaputra devo nāgo garuḍo guhyako suvarṇo vā ||</p>
<p><a class='ref sc' id='sc79' href='#sc79'>SC 79</a>na cāhaṁ sahasranayano virūḍhako naiva yakṣo vā |<br>
vayam āryā dhanārthāya ogāḍhā salilapatiṁ |<br>
bhinnayānā sma saṁjātā te sma istrīhi uddhṛtā ||</p>
<p><a class='ref sc' id='sc80' href='#sc80'>SC 80</a>tā maṁ samyakprativartanti śuśrūṣūn putrān va mātaro |<br>
<span class='gap'>+ + + + + + + + + + + + + + +</span><br>
yaṁ priyaṁ mo mānuṣīyo na tā icchanti vipriyaṁ ||</p>
<p><a class='ref sc' id='sc81' href='#sc81'>SC 81</a>śrutvā bhayaṁkariṁ vācāṁ idam āhansu vāṇijā |<br>
vayaṁ pi jaṁbudvīpāto ogāḍhā salilapatiṁ ||</p>
<p><a class='ref sc' id='sc82' href='#sc82'>SC 82</a>bhinnayānā sma saṁjātāḥ te sma istrīhi uddhṛtā |<br>
tā mo samyak prativartensu yathā yuṣmākaṁ māriṣa ||</p>
<p><a class='ref sc' id='sc83' href='#sc83'>SC 83</a>vāṇijānāṁ śatā paṁca ye sma etāhi uddhṛtā |<br>
tato aḍḍhātiyā ettha avaśeṣā tu khāyitā ||</p>
<p><a class='ref sc' id='sc84' href='#sc84'>SC 84</a>ye pi maṁ putrakā āsi bālakā maṁjubhāṇino |<br>
te pi khāyitā etāhi rasagṛddhāhi māriṣa ||</p>
<p><a class='ref sc' id='sc85' href='#sc85'>SC 85</a>naitā māriṣa mānuṣīyo rākṣasīyo bhayānikā |<br>
asipaṭṭadharāhṛdayā rākṣasiyo mānuṣīrūpā ||</p>
<p><a class='ref sc' id='sc86' href='#sc86'>SC 86</a><a class='ref sen' id='sen3.85' href='#sen3.85'>Sen 3.85</a> tataḥ bhūyasyā mātrāya saṁvigno āsi vāṇijo |<br>
so tāṁ pṛcchīya medhāvī rākṣasīdvīpāto niḥsaraṁ ||</p>
<p><a class='ref sc' id='sc87' href='#sc87'>SC 87</a>hanta māriṣa ākhyātha kathaṁ mokṣo bhaviṣyati |<br>
jīvitāntakarā ghorā kathaṁ gacchema svastinā ||</p>
<p><a class='ref sc' id='sc88' href='#sc88'>SC 88</a>te ca tasya samākhyensu hiteṣī anukampakā |<br>
yathā dṛṣṭaṁ śrutaṁ caiva rākṣasīdvīpāto niḥsaraṁ ||</p>
<p><a class='ref sc' id='sc89' href='#sc89'>SC 89</a>kārtike māse kaumudīpūrṇamāsyāṁ āgamiṣyati |<br>
valāho turago śīghro maṁjukeśo hayottamo ||</p>
<p><a class='ref sc' id='sc90' href='#sc90'>SC 90</a>anupūrvaṁ surucirāṁgo viśuddhakāyo sugandho dhutabālo |<br>
balavā javen upeto vātajavasamo anilayāyī ||</p>
<p><a class='ref sc' id='sc91' href='#sc91'>SC 91</a>kākaśiro padmanetro vālāhakulena abhinirvṛtto |<br>
himavantaśikharasadṛśo meghasvanitaduṁdubhininādo ||</p>
<p><a class='ref sc' id='sc92' href='#sc92'>SC 92</a>so bhuktvā atuṣam akaṇaṁ svakeruhaṁ taṇḍulaphalaṁ śāliṁ |<br>
sthito sāgarasya tīre rākṣasinagarottare bhāge ||</p>
<p><a class='ref sc' id='sc93' href='#sc93'>SC 93</a>unnāmitauttamāṁgo bhāṣati vācāṁ imāṁ turagarājā |<br>
ko vo gansati pāraṁ samudrasya lavaṇatoyasya ||</p>
<p><a class='ref sc' id='sc94' href='#sc94'>SC 94</a>kaṁ svastinā nayāmi kasya mama ṛdhyatu vacanaṁ nāma |<br>
taṁ vo upetha śaraṇaṁ so neṣyati svastinā pāraṁ ||</p>
<p><a class='ref sc' id='sc95' href='#sc95'>SC 95</a>etha māriṣa yuṣme pi upetha hayasāhvayaṁ |<br>
āyasaṁ nagaraṁ tāmraṁ laṁghetha rākṣasīpuraṁ |<br>
<a class='ref sen' id='sen3.86' href='#sen3.86'>Sen 3.86</a> atha khanatha heṣṭhāto tato gaṁsatha svastinā ||</p>
<p><a class='ref sc' id='sc96' href='#sc96'>SC 96</a>hanta mārṣa na jānāsi laṁghayante pi varddhati |<br>
āsīyati khanante pi dṛḍhaṁ tāmramayaṁ puraṁ ||</p>
<p><a class='ref sc' id='sc97' href='#sc97'>SC 97</a>nāsti mokṣo ito smākaṁ karmabaddhāna māriṣa |<br>
svayaṁkṛtehi karmehi jaṁbudvīpāpakarṣitā ||</p>
<p><a class='ref sc' id='sc98' href='#sc98'>SC 98</a>svacittayamadūtehi preṣitā yamaśāsanaṁ |<br>
yuṣme khu dāni gacchetha apramādena svaṁ gṛhaṁ ||</p>
<p><a class='ref sc' id='sc99' href='#sc99'>SC 99</a>jñātayo ca mo vadetha detha dānāni māriṣa |<br>
mā ca vo cittam utpadye samudram avagāhituṁ ||</p>
<p><a class='ref sc' id='sc100' href='#sc100'>SC 100</a>api khaṇḍakapālena bhikṣayato kulātkulaṁ |<br>
svajanena sahavāso na tu etādṛśaṁ duḥkhaṁ ||</p>
<p><a class='ref sc' id='sc101' href='#sc101'>SC 101</a>yācitaṁ na ghaṭentasya vacanaṁ preṣaṇāni ca |<br>
svajanena sahavāso na tu etādṛśaṁ duḥkhaṁ ||</p>
<p><a class='ref sc' id='sc102' href='#sc102'>SC 102</a>hanta māriṣa gaṁsāmi suptā yāva na budhyati |<br>
yogaṁ mā dhūrtā jānāti pauruṣeyaṁ ihāgatā ||</p>
<p><a class='ref sc' id='sc103' href='#sc103'>SC 103</a>tasya ca oruhaṁtasya vikruṣṭā avidhāvidhā |<br>
svadeśaṁ manasīkṛtvā punaḥ śalyena vedhitā ||</p>
<p><a class='ref sc' id='sc104' href='#sc104'>SC 104</a>sārthako oruhitvāna gatvā mārgaṁ yathāgataṁ |<br>
sahasopinī-āsanasmiṁ śayanto abhisaṁviśe ||</p>
<p><a class='ref sc' id='sc105' href='#sc105'>SC 105</a>so ca tatra vicinteti kathaṁ bodheya vāṇijāṁ |<br>
<a class='ref sen' id='sen3.87' href='#sen3.87'>Sen 3.87</a> etam arthaṁ yathābhūtaṁ na ca jānensu dhūrtakā ||</p>
<p><a class='ref sc' id='sc106' href='#sc106'>SC 106</a>na ca guhyaṁ praśaṁsanti prakāśiyantaṁ paṇḍitā |<br>
mattā pramattā lapensuḥ kathā ca anutāpikā ||</p>
<p><a class='ref sc' id='sc107' href='#sc107'>SC 107</a>tailasya viya bindu ca vikaśati prakāśitā |<br>
taṁ mantraṁ guhyaṁ <span class='gap'>+ + + + + + + + + + + +</span> ||</p>
<p><a class='ref sc' id='sc108' href='#sc108'>SC 108</a>arthānarthaniyaṁtāro durlabhā santi te narā |<br>
yaṁ nūnāhaṁ svayaṁ guhyaṁ dhāreyaṁ yāvakaumudi ||</p>
<p><a class='ref sc' id='sc109' href='#sc109'>SC 109</a>tato sānaṁ ākhyāmi paścā saṁprāpte hayasāhvaye |<br>
tasmiṁ ca samaye prāpte jñātamāse upasthite ||</p>
<p><a class='ref sc' id='sc110' href='#sc110'>SC 110</a>sahāyā vāṇijā āha pramādo vo na kāriyo |<br>
strīṣu bhojanapāneṣu arthamātro bhaviṣyati ||</p>
<p><a class='ref sc' id='sc111' href='#sc111'>SC 111</a>tasya divasasyatyayena sahasopinībhiḥ tadā osuptābhiḥ |<br>
agamensuḥ taṁ pradeśaṁ pratiguptaṁ vāṇijā sarve ||</p>
<p><a class='ref sc' id='sc112' href='#sc112'>SC 112</a>te ca tatra samāgamya <span class='gap'>+ + +</span> pṛcchanti vāṇijā |<br>
bhaṇatu āryo etam arthaṁ yathā dṛṣṭaṁ śrutaṁ ca te ||</p>
<p><a class='ref sc' id='sc113' href='#sc113'>SC 113</a>so ca teṣāṁ samākhyāsi hiteṣī anukampako |<br>
yathā dṛṣṭaṁ śrutaṁ caiva rākṣasīdvīpāto niḥsaraṁ ||</p>
<p><a class='ref sc' id='sc114' href='#sc114'>SC 114</a>atha vāṇijā bhaṇanti tā sarvā rākṣasīgaṇaṁ etaṁ |<br>
asipaṭṭahṛdayaṁ <span class='gap'>+ + + + + + + + + + + +</span> ||</p>
<p><a class='ref sc' id='sc115' href='#sc115'>SC 115</a><span class='gap'>+ + +</span> rākṣasinagarottare bhāge ||</p>
<p><a class='ref sc' id='sc116' href='#sc116'>SC 116</a>sthito sāgarasya tīre bhāṣati vācāṁ imāṁ turagarājā |<br>
<a class='ref sen' id='sen3.88' href='#sen3.88'>Sen 3.88</a> ko gaṁsati vo pāraṁ samudrasya lavaṇatoyasya ||</p>
<p><a class='ref sc' id='sc117' href='#sc117'>SC 117</a>kaṁ svastinā nayāmi kasya mama ṛdhyatu vacanaṁ |<br>
taṁ vayam upema śaraṇaṁ so neṣyati svastinā pāraṁ ||</p>
<p><a class='ref sc' id='sc118' href='#sc118'>SC 118</a>tasya te vacanaṁ śrutvā sārthavāhasya vāṇijā |<br>
samagrā sahitā sarve agamu uttarāṁ diśaṁ ||</p>
<p><a class='ref sc' id='sc119' href='#sc119'>SC 119</a>te gamya nātidūraṁ paśyanti taṁ vāṇijā turagarājaṁ |<br>
sthitaṁ sāgarasya tīre rākṣasinagarottare bhāge ||</p>
<p><a class='ref sc' id='sc120' href='#sc120'>SC 120</a>unnāmitauttamāṁgo bhāṣati vācāṁ imāṁ turagarājā |<br>
ko gaṁsati vo pāraṁ samudrasya lavaṇatoyasya |<br>
kaṁ svastinā nayāmi kasya mama ṛdhyatu vacanaṁ ||</p>
<p><a class='ref sc' id='sc121' href='#sc121'>SC 121</a>tasya te vacanaṁ śrutvā hayarājasya vāṇijā |<br>
aṁjaliṁ pragṛhītvāna idaṁ vacanam abravīt* ||</p>
<p><a class='ref sc' id='sc122' href='#sc122'>SC 122</a>śaraṇaṁ te prapadyāma sarve loke hitāvaha |<br>
asmākaṁ ca nehi pāraṁ tava vacanaṁ ṛdhyatu ||</p>
<p><a class='ref sc' id='sc123' href='#sc123'>SC 123</a>āha ca turaṁgarājā idāniṁ bālāgrāṁ grāhetvāna |<br>
tūrṇaṁ prapalāyiṣyaṁ etaṁ vo manasi kartavyaṁ ||</p>
<p><a class='ref sc' id='sc124' href='#sc124'>SC 124</a>yadi yuṣmākam evam asyāt* mamaiṣa bhāryā mamaiṣa putro vā |<br>
mamaiṣa dhītaro vā avaśāvaśam eṣyatha bhūyo ||</p>
<p><a class='ref sc' id='sc125' href='#sc125'>SC 125</a>atha yuṣmākam evam asyāt* na mamaiṣa bhāryā na mamaiṣa putro vā |<br>
na mamaiṣa dhītaro vā taṁ gaṁsatha svastinā pāraṁ ||</p>
<p><a class='ref sc' id='sc126' href='#sc126'>SC 126</a><a class='ref sen' id='sen3.89' href='#sen3.89'>Sen 3.89</a> evaṁ samanuśāsitvā vāṇijānāṁ hayottamo |<br>
anukampayā kāruṇiko idaṁ vacanam abravīt* ||</p>
<p><a class='ref sc' id='sc127' href='#sc127'>SC 127</a>ehi māriṣa bhadraṁ vaḥ vāṇijā bhadram astu vo |<br>
ahaṁ vottārayiṣyāmi dāruṇād bhayabhairavāt* ||</p>
<p><a class='ref sc' id='sc128' href='#sc128'>SC 128</a>so vāṇijāṁ grahetvā prakrānto medinīyaṁ khagapathena |<br>
ākāśe nirālambe marupakṣavihaṁgavāyupathe ||</p>
<p><a class='ref sc' id='sc129' href='#sc129'>SC 129</a>devagaṇā dānavagaṇā bhujagagaṇā yakṣarākṣasā bhavane |<br>
vastrāṇi bhrāmayensuḥ sādhu sādhu mahāsatva ||</p>
<p><a class='ref sc' id='sc130' href='#sc130'>SC 130</a>niḥsaṁśayaṁ bhaviṣyasi śāstā nacireṇa lokapradyoto |<br>
tāreṣyasi jagad idaṁ jarāmaraṇasāgarāt pāraṁ ||</p>
<p><a class='ref sc' id='sc131' href='#sc131'>SC 131</a>yeṣāṁ ca evam āsī mamaiṣa bhāryā mamaiṣa putro vā |<br>
dhītā vā hayapṛṣṭhād bhrāntāḥ mahiṁ abhito nuditāḥ ||</p>
<p><a class='ref sc' id='sc132' href='#sc132'>SC 132</a>yeṣāṁ ca tatra āsī na mamaiṣa bhāryā na mamaiṣa putro vā |<br>
na mamaiṣa dhītaro vā te svastinā pāram uttīrṇā ||</p>
<p><a class='ref sc' id='sc133' href='#sc133'>SC 133</a><span class='gap'>+ + + + + + + + + + + + + + +</span><br>
<span class='gap'>+ + +</span> evam eva iha jambudvīpe samāgatā ||</p>
<p><a class='ref sc' id='sc134' href='#sc134'>SC 134</a>ye naiva śraddadhiṣyanti vacanaṁ dharmarājino |<br>
vyasanaṁ te nigaṁsyanti rākṣasīhi va vaṇijā ||</p>
<p><a class='ref sc' id='sc135' href='#sc135'>SC 135</a>ye tu punaḥ śraddadhiṣyanti vacanaṁ dharmarājino |<br>
svastinā te gamiṣyaṁti vālāhena iva vāṇijā ||</p>
<p><a class='ref sc' id='sc136' href='#sc136'>SC 136</a>pūrvenivāsaṁ bhagavān pūrvejātim anusmaran* |<br>
jātakam idam ākhyāsi śāstā bhikṣūṇam antike ||</p>
<p><a class='ref sc' id='sc137' href='#sc137'>SC 137</a>te skandhāḥ te ca dhātavaḥ tāni āyatanāni ca |<br>
<a class='ref sen' id='sen3.90' href='#sen3.90'>Sen 3.90</a> ātmānam adhikṛtya bhagavān etam arthaṁ tu vyākare ||</p>
<p><a class='ref sc' id='sc138' href='#sc138'>SC 138</a>anavarāgrasmiṁ saṁsāre yatra me uṣitaṁ purā |<br>
vālāho haṁ tadā āsī maṁjukeśo hayottamo |<br>
vāṇijānāṁ śatā paṁca āsi saṁjayito tadā ||</p>
<p><a class='ref sc' id='sc139' href='#sc139'>SC 139</a>evam idaṁ aparimitaṁ bahuduḥkhaṁ<br>
uccanīcacaritam idaṁ purāṇaṁ |<br>
vigatajvaro vigatabhayo aśoko<br>
svajātakaṁ bhāṣati bhikṣusaṁghamadhye ||</p>
</blockquote>
<p class='endsection'>samāptaṁ śāriputramaudgalyāyanapramukhānāṁ paṁcānāṁ bhikṣuśatānāṁ rākṣasīdvīpakṣiptānāṁ jātakaṁ ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
