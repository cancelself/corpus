<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu34' lang='san'>
<header>
<ul>
<li class='division'>Mahāvastu</li>
</ul>
<h1>34. The Birth of Gotama</h1>
</header>
<p><a class='ref sc' id='sc1' href='#sc1'>SC 1</a><a class='ref sen' id='sen2.1' href='#sen2.1'>Sen 2.1</a> atha bodhisatvo tuṣitabhavanāto cyavanakālasamaye catvāri mahāvilokitāni viloketi | tadyathā kālavilokitaṁ | deśavilokitaṁ | dvīpavilokitaṁ | kulavilokitaṁ || dvīhi kulehi bodhisatvā jāyanti | kṣatriyakule vā brāhmaṇakule vā | yadā kṣatriyākrāntā pṛthivī bhavati tadā kṣatriyakule jāyanti | yadā brāhmaṇākrāntā pṛthivī bhavati tadā brāhmaṇakule jāyanti || yasmiṁ ca bhikṣavaḥ kule bodhisatvā jāyanti taṁ kulaṁ ṣaṣṭīhi aṅgehi samanvāgataṁ bhavati | katamehi ṣaṣṭīhi | abhijñātaṁ ca bhavati | akṣudrāvacaraṁ ca jātisampannaṁ ca gotrasaṁpannañ ca puruṣayugasampannañ ca abhijñātapūrvapuruṣayugasaṁpannaṁ ca bahustrīkaṁ ca bahupuruṣaṁ ca alolaṁ ca anūnaṁ ca anīcaṁ ca adīnaṁ ca prajñāvantañ ca śīlavantaṁ ca amānyaprekṣitaṁ ca taṁ kulaṁ bhogāṁ bhuṁjati dṛḍhamitraṁ ca taṁ kulaṁ bhavati | kṛtajñaṁ ca vidhijñaṁ ca acchandagāmi ca taṁ kulaṁ bhavati | adoṣagāmi ca amohagāmi ca abhayagāmi ca anavadyabhīru ca sthūlabhikṣaṁ ca puruṣakāramatiṁ ca dṛḍhavikramaṁ ca varavikramaṁ ca śreṣṭhavikramaṁ ca cetiyapūjakaṁ ca devatāpūjakaṁ ca pūrvamitrapūjakaṁ ca kriyādhimuktaṁ ca tyāgādhimuktaṁ ca ātmapūrvāparaṁ ca taṁ kulaṁ bhavati | abhighoṣaghuṣṭaṁ ca abhidevādighoṣaghuṣṭaṁ ca kulajyeṣṭhaṁ <a class='ref sen' id='sen2.2' href='#sen2.2'>Sen 2.2</a> ca kulaśreṣṭhaṁ ca kulaṁ kulapravaraṁ ca <span class='var' title='Senart: ptāptaṁ'>kulavaśiprāptaṁ</span> ca maheśākhyaṁ ca mahāparivāraṁ ca aśramaparivāraṁ ca anuraktaparivāraṁ ca abhedyaparivāraṁ ca mātṛjñaṁ ca pitṛjñaṁ ca śrāmaṇyaṁ ca brāhmaṇyaṁ ca kulajyeṣṭhāpacāyakaṁ ca prabhūtadhanadhānyañ ca prabhūtakośakoṣṭhāgāraṁ ca prabhūtahastyaśvājaiḍakaṁ ca prabhūtadāsīdāsakarmakarapauruṣeyaṁ ca apradharṣyaṁ ca taṁ kulaṁ bhavati parehi pratyarthikehi pratyamitrehi | yasmiṁ kule bodhisatvā jāyanti taṁ kulaṁ imehi ṣaṣṭīhi aṅgehi samanvāgataṁ bhavati || ye te satvā kulasampannā bhavanti evaṁrūpā satvā mahākaruṇāṁ pratilabhanti | bodhisatvo mahāsaṁvidhānaṁ karoti cyavanakālasmiṁ tuṣitabhavanāto | devasahasriyo cāturmahārājikānupādāya sarve kāmāvacarā tuṣitabhavane saṁnipatita bodhisatvasya cyavanakāle || bimbisāraprabhṛtikā uktā | tvaṁ rājagṛhe upapadyahi | tvayi vinīte mahājanakāyo vinayamārgaṁ gamiṣyatīti | evaṁ sahasodgato abhayo sārthavāho tathānye pi gṛhapatimahāśālāḥ brāhmaṇamahāśālāḥ || udayano vatsarājā vucyati | kauśāmbyāṁ upapadyāhi | tvayi vinīte mahājanakāyo vinayamārgaṁ gamiṣyati | ghoṣilo gṛhapatiḥ tathānye pi kṣatriyamahāśālāḥ gṛhapatimahāśālāḥ | etāye vidhīye devaputrasahasrāṇi yena bhagavato saṁsāre sansarantasya sahacaritaṁ jambūdvīpe ṣoḍaśahi mahājanapadehi upapadyanti kṣatriyamahāśālakulehi brāhmaṇamahāśālakulehi gṛhapatimahāśālakulehi | niḥsaṁdigdhaṁ tuphehi vinītehi mahājanakāyo vinayamārgaṁ gamiṣyatīti || bodhisatvo avaloketi kahiṁ upapadyāmi | ayaṁ rājā śuddhodano mama yogyo pitā || mātaraṁ gaveṣati yā prāsādikā ca bhaveya kulīnā ca śucigātrā ca mandarāgā ca alpāyuṣkā ca yasyā sasaptarātrā daśa māsā āyuṣpramāṇato avaśiṣṭā bhavensuḥ ||</p>
<blockquote class='gatha'>
<p><a class='ref sc' id='sc2' href='#sc2'>SC 2</a><a class='ref sen' id='sen2.3' href='#sen2.3'>Sen 2.3</a> sarveṣāṁ bodhisatvānāṁ janetvā puruṣottamaṁ |<br>
carame saptame divase mātā jahati jīvitaṁ ||</p>
<p><a class='ref sc' id='sc3' href='#sc3'>SC 3</a>atra kiṁ kāraṇaṁ bhavati yadi sarvajñamātaraḥ |<br>
janetvā puruṣaśreṣṭhaṁ śīghraṁ jahanti jīvitaṁ ||</p>
<p><a class='ref sc' id='sc4' href='#sc4'>SC 4</a>vasanto tuṣite kāye bodhisatvo imāṁ smṛtiṁ |<br>
labhate śubhakarmeṇa parīkṣanto janetriyo ||</p>
<p><a class='ref sc' id='sc5' href='#sc5'>SC 5</a>yasyeha pariśeṣaṁ syā nārīyo jīvitaṁ bhavet* |<br>
divasāni sapta māsā ca daśa tasyā uram otare ||</p>
<p><a class='ref sc' id='sc6' href='#sc6'>SC 6</a>kiṁ kāraṇaṁ ayuktaṁ hi asmadvidham anuttaraṁ |<br>
dhāretvā uttare kāle maithunaṁ pratisevituṁ ||</p>
<p><a class='ref sc' id='sc7' href='#sc7'>SC 7</a>athāpi pratiseveyu kāmā sugatamātari |<br>
na pitā devasaṁghānāṁ bhinnavṛtto ti tad bhavet* ||</p>
<p><a class='ref sc' id='sc8' href='#sc8'>SC 8</a>bhagavāṁ ca nāma kāmānāṁ doṣaṁ satataṁ bhāṣati |<br>
atha ca lokanāthasya mātā kāmāṁ niṣevati ||</p>
<p><a class='ref sc' id='sc9' href='#sc9'>SC 9</a>ye ca nṛpativeśmeṣu bhonti ratnakaraṇḍakāḥ |<br>
ratanaṁ puruṣaśreṣṭhā bhājanaṁ bodhimātaro ||</p>
</blockquote>
<p><a class='ref sc' id='sc10' href='#sc10'>SC 10</a>alpāyuṣkāṁ bhuvi samanveṣanto bhodhisatvo adrākṣīt kapilavastusmiṁ śuddhodanasya agramahiṣīṁ prasādikāṁ ca kulīnāṁ ac śucigātrāṁ ca mandarāgāṁ ca alpāyuṣkāṁ | sasaptarātrā cāsyā daśa māsā āyuṣpramāṇato avaśiṣṭā || bodhisatvasyaitad abhavat* || eṣā me mātā yogyā ||</p>
<blockquote class='gatha'>
<p><a class='ref sc' id='sc11' href='#sc11'>SC 11</a>paśyati vilokayanto lokaṁ śuddhodanasya orodhe |<br>
<a class='ref sen' id='sen2.4' href='#sen2.4'>Sen 2.4</a> nārīṁ amaravadhunibhāṁ vidyullatānibhāṁ viya māyāṁ ||</p>
<p><a class='ref sc' id='sc12' href='#sc12'>SC 12</a>so tāṁ niśāmya jananīṁ āmantrayate maruṇāṁ cyaviṣyāmi |<br>
antimam upetya vāsaṁ garbhe marumānuṣasukhārthaṁ ||</p>
<p><a class='ref sc' id='sc13' href='#sc13'>SC 13</a>taṁ avaca devasaṁghaḥ kṛtāṁjalipuṭo varābharaṇadhārī |<br>
ṛdhyatu uttamapudgala tava praṇidhi ahīnaguṇarūpa ||</p>
<p><a class='ref sc' id='sc14' href='#sc14'>SC 14</a>vayam api lokahitā bahu manoramāṁ ośiritvā kāmaratiṁ |<br>
pūjārthaṁ tava anindita manuṣyaloke vasiṣyāmaḥ ||</p>
<p><a class='ref sc' id='sc15' href='#sc15'>SC 15</a>te vipularuciravarṇaṁ mandāravapuṣpavarṣam ākāśe |<br>
pramuṁcinsu udagracittā stavaṁtā madhurāhi vācāhi ||</p>
<p><a class='ref sc' id='sc16' href='#sc16'>SC 16</a>yam amaravasanā praśamanamanoramāṁ śokaduḥkhavimiśrān* |<br>
īkṣasi na ca niṣevasi kāmāṁ idam adbhutaṁ tuhyaṁ ||</p>
<p><a class='ref sc' id='sc17' href='#sc17'>SC 17</a>yaṁ pi abhibhūya marugaṇaṁ jambūnadaparvatopamaprakāśo |<br>
udyotayasi daśa diśo surarṣabha idaṁ pi āścaryaṁ ||</p>
<p><a class='ref sc' id='sc18' href='#sc18'>SC 18</a>abhibhavasi devasaṁghā samaheśvaradānavāṁ samāragaṇāṁ|<br>
tārāgaṇāṁ khagacarāṁ amitamati idaṁ pi āścaryaṁ ||</p>
<p><a class='ref sc' id='sc19' href='#sc19'>SC 19</a>kiṁcāpi viprayogaṁ tvayā na icchāma bhūtasaṁghaguru |<br>
api ca aravindanayana bhaviṣyasi gatir naramarūṇāṁ ||</p>
<p><a class='ref sc' id='sc20' href='#sc20'>SC 20</a>atha cyavanakālasamaye viśuddhaśatapatrapadmanayanasya|<br>
ānanditā marugaṇā ghoṣanti diśāhi sarvāhi ||</p>
<p><a class='ref sc' id='sc21' href='#sc21'>SC 21</a>eṣā ca vartati kathā tuṣitapure sā ca apratirūpā māyā |<br>
śuddhodanasya mahiṣī rājānam upetya idam āha ||</p>
<p><a class='ref sc' id='sc22' href='#sc22'>SC 22</a><a class='ref sen' id='sen2.5' href='#sen2.5'>Sen 2.5</a> sā hariṇavatsanayanā viśuddhagandharvavadhunibhā śyāmā |<br>
sahitaṁ idaṁ sumadhuraṁ śuddhodanam abravīt māyā ||</p>
<p><a class='ref sc' id='sc23' href='#sc23'>SC 23</a>ābharaṇastambhitabhujā pravaravasanadhāriṇī sakhīhi saha|<br>
tvayā vinā śākyanandana rajanīm imāṁ kṣapayituṁ chando ||</p>
<p><a class='ref sc' id='sc24' href='#sc24'>SC 24</a>dhṛtarāṣṭrasya naravara prāsādavarasya uttamāṁ bhūmīṁ |<br>
śayanapravaraṁ āruhi yatra kumudavasanasaṁnibhaṁ vimalaṁ ||</p>
<p><a class='ref sc' id='sc25' href='#sc25'>SC 25</a>tena vacanena tuṣṭo deviye śuddhodano manāpena |<br>
āmantrayati naravaro parivāram udagrasaṁkalpo ||</p>
<p><a class='ref sc' id='sc26' href='#sc26'>SC 26</a>prativedayantu mi laghuṁ dhṛtarāṣṭraṁ pravarakusumasaṁchannaṁ |<br>
muktakusumābhikīrṇaṁ karotha divi devabhavanaṁ vā ||</p>
<p><a class='ref sc' id='sc27' href='#sc27'>SC 27</a>osaktapaṭṭadāmaṁ dhṛtarāṣṭraṁ ca śobhatāṁ capalam eva |<br>
varahemajālacchannaṁ sumeruvaraśṛṅgasaṁkāśaṁ ||</p>
<p><a class='ref sc' id='sc28' href='#sc28'>SC 28</a>caturaṅginī ca senā saśūlanārācatomaravicitrā |<br>
paripālayatāṁ capalaṁ dhṛtarāṣṭraṁ manojñasaṁghātaṁ ||</p>
<p><a class='ref sc' id='sc29' href='#sc29'>SC 29</a>osṛṣṭā yevājñā narapatinā sajjaṁ eva ca sarvaṁ |<br>
kṛtvā tatra sakuśalaṁ rājānam upetya idam āhuḥ ||</p>
<p><a class='ref sc' id='sc30' href='#sc30'>SC 30</a>varṣasahasram anūnaṁ prajā paripālayatu bho mahipālo |<br>
sajjaṁ ti vimānavaraṁ śobhati tava harṣasaṁjananaṁ ||</p>
<p><a class='ref sc' id='sc31' href='#sc31'>SC 31</a>atha sā amaravadhūnibhā māyā utthāya āsanavarāto |<br>
<a class='ref sen' id='sen2.6' href='#sen2.6'>Sen 2.6</a> abravīt mahīpatisutaṁ āditye astamitamātre ||</p>
<p><a class='ref sc' id='sc32' href='#sc32'>SC 32</a>eṣā samādiyāmi prāṇeṣu avihiṁsaṁ brahmacaryaṁ ca |<br>
viramāmi cāpy adinnād madyād anibaddhavacanāc ca ||</p>
<p><a class='ref sc' id='sc33' href='#sc33'>SC 33</a>akhilavacanāc ca naravara viramāmi tathaivaṁ paiśunyāc ca|<br>
paruṣavacanāc ca narapati viramāmi ayaṁ mama chando ||</p>
<p><a class='ref sc' id='sc34' href='#sc34'>SC 34</a>parakāmeṣu ca īrṣyāṁ no saṁjāneyyaṁ nāpy abhidrohaṁ |<br>
bhūteṣu upajaneṣyaṁ viparītamatiṁ ca vijahāmi ||</p>
<p><a class='ref sc' id='sc35' href='#sc35'>SC 35</a>ekādaśaprakāraṁ śīlaṁ sevāmy ahaṁ pṛthivipāla |<br>
rajanīm imāṁ anūnāṁ evaṁ mama jāyate chando ||</p>
<p><a class='ref sc' id='sc36' href='#sc36'>SC 36</a>mā suda khu bhūmipāla kāmavitarko mā mayi pratikāṁkṣi |<br>
preṣaya mā ti apuṇyaṁ bhaveyā mayi brahmacāriṇiye ||</p>
<p><a class='ref sc' id='sc37' href='#sc37'>SC 37</a>sarve tava saṁkalpāṁ paripūremīti pārthivo avaca |<br>
abhirama bhavanavaragatā ahaṁ ca rājyaṁ ca tava vaśyaṁ ||</p>
<p><a class='ref sc' id='sc38' href='#sc38'>SC 38</a>sā strīsahasrasamagrā anantaraṁ gṛhya taṁ vimānavaraṁ |<br>
abhiruhiya abhiniṣīde manāpaparipūrṇasaṁkalpā ||</p>
<p><a class='ref sc' id='sc39' href='#sc39'>SC 39</a>sā kiṁcid eva kālaṁ tasmiṁ himakumudapuṇḍarīkanibhe |<br>
śayane praśamadamaratā tūṣṇīṁbhāvena kṣepayati ||</p>
<p><a class='ref sc' id='sc40' href='#sc40'>SC 40</a>sā dāniṁ dakṣiṇena pārśvena parinyāsi śarīravaraṁ |<br>
kusumalatā va drumavaraṁ śayanaṁ parivelliyāśayitā ||</p>
<p><a class='ref sc' id='sc41' href='#sc41'>SC 41</a>atha tāṁ niśāmya śayanopagatāṁ devīṁ divyapramadārūpanibhāṁ |<br>
tuṣitālayā cyaviya devagaṇā prāsādamūrdhni pratiṣṭhihinsu ||</p>
<p><a class='ref sc' id='sc42' href='#sc42'>SC 42</a><a class='ref sen' id='sen2.7' href='#sen2.7'>Sen 2.7</a> te mūrdhanā abhinatā sarve hṛṣṭā kṛtāṁjalipuṭā amarā |<br>
vandanti tāṁ vipulapuṇyadharāṁ māyāṁ jinasya jananīṁ śayane<br>
atha kautūhalaparaṁ saṁjaniyā bahudevakanyā śucimālyadharā |<br>
jinamātur upagatā draṣṭumanā prāsādamūrdhni pratiṣṭhihinsu ||</p>
<p><a class='ref sc' id='sc43' href='#sc43'>SC 43</a>upasaṁkramitva śayanopagatāṁ māyāṁ niśāmya varavidyunibhāṁ |<br>
prītisukhaṁ vipulaṁ saṁjaniyā atha saṁpravarṣi divijaṁ kusumaṁ ||</p>
<p><a class='ref sc' id='sc44' href='#sc44'>SC 44</a>mānuṣyakaṁ pi kila edṛśakaṁ rūpaṁ sujātam idam āścaryaṁ|<br>
kañcit kālaṁ sthihiy’ antarato nāyaṁ samā maravadhūhi bhave ||</p>
<p><a class='ref sc' id='sc45' href='#sc45'>SC 45</a>līlāṁ niśāmayatha he sakhikā pramadāyimasya yatha opayikāṁ |<br>
śayane virocati manaḥ harati vibhrājate kanakarītir iva ||</p>
<p><a class='ref sc' id='sc46' href='#sc46'>SC 46</a>ayan tu dhareṣyati mahāpuruṣaṁ atyantadānadamaśīlarataṁ |<br>
sarvāśravāntakaraṇaṁ virajaṁ kiṁ hāyate tava narendravadhū ||</p>
<p><a class='ref sc' id='sc47' href='#sc47'>SC 47</a>cāpodare karatalapramite vararomarājivicitre rucire |<br>
iha so bhaviṣyati anantamatiḥ satataṁ alipta aśubhena śuciḥ ||</p>
<p><a class='ref sc' id='sc48' href='#sc48'>SC 48</a>bahudīrgharātranicitaṁ kuśalaṁ pramadāyimasya vipulaṁ paramaṁ |<br>
yā taṁ dhareṣyati anantaguṇaṁ cirarātrasannicitapuṇyabalaṁ ||</p>
<p><a class='ref sc' id='sc49' href='#sc49'>SC 49</a>anurūpā tvaṁ pramadā pravarā mātā sa caiva puruṣapravaro |<br>
putro prahīnavanatho virajo kiṁ hāyate tava narendravadhū ||</p>
<p><a class='ref sc' id='sc50' href='#sc50'>SC 50</a>atha rākṣasā vividharūpadharā āṇattā divi parito capalaṁ |<br>
tiṣṭhantu bho pravaraśastradharā sarvadiśāṁ kurutha asaṁvaraṇāṁ ||</p>
<p><a class='ref sc' id='sc51' href='#sc51'>SC 51</a><a class='ref sen' id='sen2.8' href='#sen2.8'>Sen 2.8</a> teṣām anantaraṁ dvijihvagaṇā ārakṣahetu diśatāsu sthitā |<br>
vātaṁ pi yeṣa calitaṁ śruṇiya krodhā samutpatanti agnisamā ||</p>
<p><a class='ref sc' id='sc52' href='#sc52'>SC 52</a>teṣām anantaragatā thapitā yakṣā pradīptaśikharā vikṛtā |<br>
ye duṣṭacitta vinivārayathā mā ca vadhaṁ kurutha kasya cāpi ||</p>
<p><a class='ref sc' id='sc53' href='#sc53'>SC 53</a>teṣām anantarasthitā bahavo gandharvasaṁgha śubharūpadharā |<br>
ārakṣahetu śubhacāpadharā cyavanakṣaṇe vimalabuddhimato ||</p>
<p><a class='ref sc' id='sc54' href='#sc54'>SC 54</a>catvāri lokapatino pi sthitā gagane svakapārivāreṇa saha |<br>
adya cyaviṣyati kila bhagavāṁ lokasya arthasukhavṛddhikaro ||</p>
<p><a class='ref sc' id='sc55' href='#sc55'>SC 55</a>tridaśehi sārdhaṁ tridaśapravaro sthita antarīkṣe varacakradharo |<br>
acirā cyaviṣyati cyutiṁ carimāṁ ākāṅkṣamāṇo sukham apratimaṁ ||</p>
<p><a class='ref sc' id='sc56' href='#sc56'>SC 56</a>māyāya mūli bahudevagaṇā kṛtvā daśāṅgulaṁ natābhimukhā |<br>
samudīrayanti madhuraṁ vacanaṁ ullokayanti tuṣiteṣu jinaṁ ||</p>
<p><a class='ref sc' id='sc57' href='#sc57'>SC 57</a><span class='var' title='cyavadāna?'>vyavadānasannicitapuṇyabalā</span> samayo ti antimam upehi bhavaṁ |<br>
sajjā tāva bhavati te jananī anukaṁpa dāni duḥkhitāṁ janatāṁ ||</p>
<p><a class='ref sc' id='sc58' href='#sc58'>SC 58</a>eṣo cyavāmi iti muṁci girāṁ śubhaṁ vacanaṁ udīrayi <span class='gap'>+ + +</span> |<br>
atha supinaṁ jananī jinasya tasmiṁ kṣaṇe paśyati varavipākaphalaṁ ||</p>
<p><a class='ref sc' id='sc59' href='#sc59'>SC 59</a>himarajatanibho me ṣaḍviṣāṇo sucaraṇacārubhujo suraktaśīrṣo |<br>
udaram upagato gajapradhāno lalitagatiḥ anavadyagātrasandhiḥ ||</p>
</blockquote>
<p><a class='ref sc' id='sc60' href='#sc60'>SC 60</a>na khalu bodhisatvā kālapakṣe matu kukṣiṁ okrāmanti || atha khalu pūrṇāyāṁ pūrṇamāsyāṁ puṣyanakṣatrayogayuktāyāṁ rātryāṁ bodhisatvā mātuḥ kukṣim avakrāmanti || upoṣadhikāyāṁ <a class='ref sen' id='sen2.9' href='#sen2.9'>Sen 2.9</a> pramadottamāyāṁ sananditāyāṁ avilakṣitāyāṁ akṣudrāvacarāyāṁ prāsadikāyāṁ śucigātrāyāṁ mandarāgāyāṁ jātisaṁpannāyāṁ kulasaṁpannāyāṁ rūpasampannāyāṁ varṇasampannāyāṁ nāmasampannāyāṁ ārohasampannāyāṁ pariṇāhasampannāyāṁ vyaktāyāṁ agrayauvanamaṇḍaprāptāyāṁ viśrutāyāṁ paṇḍitāyāṁ smṛtāyāṁ saṁprajānāyāṁ pradakṣiṇacittāyāṁ sarvākārasampannāyāṁ sarvākāraparipūrṇāyāṁ pramadottamāyāṁ bodhisatvā mātuḥ kukṣim avakrāmanti || bodhisatvena prabhā osṛṣṭā yāye prabhāye sarvaṁ buddhakṣetraṁ avabhāsitaṁ | devaputro devaputraṁ pṛcchati ||</p>
<blockquote class='gatha'>
<p><a class='ref sc' id='sc61' href='#sc61'>SC 61</a>kiṁ kāraṇaṁ suravareṇa prabhā pramuktā<br>
candrāṁśuśītalatarā kanakāvadātā |<br>
yenāsureśvaragaṇā manujeśvarāś ca<br>
prahlāditā ca narakā jvalanāgnikalpāḥ ||</p>
</blockquote>
<p><a class='ref sc' id='sc62' href='#sc62'>SC 62</a>so dāni āha ||</p>
<blockquote class='gatha'>
<p><a class='ref sc' id='sc63' href='#sc63'>SC 63</a>ye tatra tatra janatāṁ pratipālayanti<br>
saṁsārapaṁjaragatāṁ madanābhibhūtāṁ |<br>
teṣāṁ vimokṣakaraṇena mahāyaśena<br>
āmantraṇārtham anaghena prabhā pramuktā ||</p>
</blockquote>
<p><a class='ref sc' id='sc64' href='#sc64'>SC 64</a>bodhisatva āha ||</p>
<blockquote class='gatha'>
<p><a class='ref sc' id='sc65' href='#sc65'>SC 65</a>muñcatha amarā purāṇi na kila prāmodyasya ayaṁ kālo |<br>
jarāmaraṇapuraṁ bhettuṁ kālo jñānaprahāreṇa ||</p>
</blockquote>
<p><a class='ref sc' id='sc66' href='#sc66'>SC 66</a>bodhisatvo smṛto saṁprajāno pradakṣiṇacitto mātuḥ kukṣiṁ okrānto ||</p>
<blockquote class='gatha'>
<p><a class='ref sc' id='sc67' href='#sc67'>SC 67</a>iti sa nadiya siṁhanādaṁ narasiṁho cyavanakālasamayasmiṁ |<br>
antarahito kṣaṇena narendrabhavane samupapadyi ||</p>
<p><a class='ref sc' id='sc68' href='#sc68'>SC 68</a><a class='ref sen' id='sen2.10' href='#sen2.10'>Sen 2.10</a> yo so tuṣitaṁ kāyaṁ obhāseti śubhena varṇena |<br>
devapurāc cyavamāno taṁ anativaraṁ jinaṁ vande ||</p>
<p><a class='ref sc' id='sc69' href='#sc69'>SC 69</a>sabrahmakaṁ ca lokaṁ saśramaṇabrāhmaṇīṁ prajāṁ sarvāṁ |<br>
varṇen’ obhāsayati anativaro lokapradyoto ||</p>
<p><a class='ref sc' id='sc70' href='#sc70'>SC 70</a>āścaryam adbhutam idaṁ paśyatha yāvat maharddhikaḥ śāstā |<br>
smṛtimāṁ susaṁprajāno mātuḥ kukṣismiṁ okrānto ||</p>
<p><a class='ref sc' id='sc71' href='#sc71'>SC 71</a>yāvac ca narapravaro uttamalakṣaṇasamaṅgi asthāsi |<br>
mātāye kukṣismiṁ smṛtimatimāṁ saṁprajāno ca ||</p>
</blockquote>
<p><a class='ref sc' id='sc72' href='#sc72'>SC 72</a>samanantar’ okrānte ca bodhisatve iyaṁ mahāpṛthivī atīva ṣaḍvikāraṁ kampe saṁkampe prakampe saṁharṣaṇīyaṁ ca kampayati modanīyaṁ ca prahlāditaṁ ca nirvarṇanīyaṁ ca ullokanīyaṁ ca āsecanakaṁ ca apratikūlaṁ ca prāmodikaṁ ca prasādanīyaṁ ca nirudvegaṁ ca niruttrastaṁ ca | kampamānā ca punar na kaṁcit satvaṁ vyāpādayati yam idaṁ calaṁ vā sthāvaraṁ vā ||</p>
<blockquote class='gatha'>
<p><a class='ref sc' id='sc73' href='#sc73'>SC 73</a>tato ayaṁ sāgaramerumaṇḍalā<br>
prakampitā ṣaḍvidham āsi medinī |<br>
kṛtā lokā vimalā manoramā<br>
mahāndhakārāpanudasya tejasā ||</p>
</blockquote>
<p><a class='ref sc' id='sc74' href='#sc74'>SC 74</a>yāvattakā nāgarājāno nāgādhipatayo rakṣāvaraṇaguptaye autsukyaṁ samāpadyensu ||</p>
<blockquote class='gatha'>
<p><a class='ref sc' id='sc75' href='#sc75'>SC 75</a>caturo pi lokapālā rakṣām akarensu lokanāthasya |<br>
mā kocī ahiteṣī namucibalanudaṁ vihiṁseyā ||</p>
</blockquote>
<p><a class='ref sc' id='sc76' href='#sc76'>SC 76</a><a class='ref sen' id='sen2.11' href='#sen2.11'>Sen 2.11</a> śakro pi devānām indro suyāmo pi devaputro saṁtuṣito pi devaputro sunirmito pi devaputro vaśavartī pi devaputro mahābrahmā pi śuddhāvāsā pi devā bodhisatvasya mātuḥ kukṣigatasya rakṣāvaraṇaguptaye autsukyaṁ samāpadyensuḥ ||</p>
<blockquote class='gatha'>
<p><a class='ref sc' id='sc77' href='#sc77'>SC 77</a>tato koṭisahasrāṇi devānāṁ kapilāhvayaṁ |<br>
upagatāni tuṣṭāni ārakṣaṁ varabuddhino ||</p>
<p><a class='ref sc' id='sc78' href='#sc78'>SC 78</a>devanagaraṁ iva kapilapuram uttamaṁ kṛtam anuviśantehi |<br>
manomayavikramagatehi amaragaṇehi abhivirocati ||</p>
<p><a class='ref sc' id='sc79' href='#sc79'>SC 79</a>māyāṁ parivāretvā maheśvaragaṇānāṁ kila sahasrāṇi |<br>
āśu vigatamala-m-akhilā ākāśagatā abhiniṣaṇṇāḥ ||</p>
<p><a class='ref sc' id='sc80' href='#sc80'>SC 80</a>teṣāṁ dāniṁ pṛṣṭhato indrasahasrāṇi vimalaśikharāṇi |<br>
subahūni bahuguṇasya ārakṣārthaṁ niṣaṇṇāni ||</p>
<p><a class='ref sc' id='sc81' href='#sc81'>SC 81</a>teṣāṁ dāniṁ pṛṣṭhato devendrāṇāṁ sahasranayutāni |<br>
kāmāvacarā devā niṣaṇṇā gagane niralambe ||</p>
<p><a class='ref sc' id='sc82' href='#sc82'>SC 82</a>devagaṇānāṁ pṛṣṭhato asurā asurāṇāṁ ca dvijihvagaṇāḥ |<br>
yakṣāś ca vikṛtarūpāḥ rākṣasasaṁghāś ca saṁniṣaṇṇāḥ ||</p>
<p><a class='ref sc' id='sc83' href='#sc83'>SC 83</a>etāye vidhiye gaganam amaraśatasahasrasaṁkulaṁ śrīmad* |<br>
atyantasupariśuddhaṁ kuśalam upacitaṁ hi varadena ||</p>
<p><a class='ref sc' id='sc84' href='#sc84'>SC 84</a>so yaṁ mahānubhāvo smṛtimāṁ tuṣitabhavanā cyavitvāna |<br>
pāṇḍaravarāhakanibho bhavitva gajarūpi ṣaḍḍanto ||</p>
<p><a class='ref sc' id='sc85' href='#sc85'>SC 85</a>vīraśayane śayantiye poṣadhikāye viśuddhavasanāye |<br>
smṛtasaṁprajānakuśalo mātuḥ kukṣismiṁ okrānto ||</p>
<p><a class='ref sc' id='sc86' href='#sc86'>SC 86</a><a class='ref sen' id='sen2.12' href='#sen2.12'>Sen 2.12</a> sā ca rajanīprabhāte ākhyāsi bhartuno manāpasya |<br>
rājavara pāṇḍaro me gajarājo kukṣim okrānto ||</p>
<p><a class='ref sc' id='sc87' href='#sc87'>SC 87</a>taṁ ca śruṇitvāna rājā vaipaṁcanikāṁ samāgatāṁ avaca |<br>
supinasmiṁ asya sarve bhaṇātha bhūtaṁ phalavipākaṁ ||</p>
<p><a class='ref sc' id='sc88' href='#sc88'>SC 88</a>te tatra cāvaciṁsū naimittikā pṛcchitā svayaṁ rājñā |<br>
dvātriṁśalakṣaṇadharo kukṣiṁ devīye okrānto ||</p>
<p><a class='ref sc' id='sc89' href='#sc89'>SC 89</a>hṛṣṭo bhavāhi naravara yasya tava kulasmiṁ pratyutpanno |<br>
pṛthivīdhara vīragarbho anopamasatvo mahāsatvo ||</p>
<p><a class='ref sc' id='sc90' href='#sc90'>SC 90</a>yatha maya paurāṇānām ācaryāṇāṁ svayaṁ samupāhṛtaṁ |<br>
dve sya gatayo anantyā bhavanti naravīraśārdūla ||</p>
<p><a class='ref sc' id='sc91' href='#sc91'>SC 91</a>yadi āsiṣyati agāre mahipati hoti saratano maharddhiko |<br>
nityānubaddhavijayo rājaśatasahasraparivāro ||</p>
<p><a class='ref sc' id='sc92' href='#sc92'>SC 92</a>atha khalu pravrajiṣyati cāturdvīpāṁ mahīṁ vijahiyāna |<br>
hohiti ananyaneyo buddho netā naramarūṇāṁ ||</p>
<p><a class='ref sc' id='sc93' href='#sc93'>SC 93</a>[supinaṁ pi śākiyānī ākhyāsi bhartuno manāpasya |<br>
śveto gajanātho me kukṣiṁ bhettvāna okrānto ||</p>
<p><a class='ref sc' id='sc94' href='#sc94'>SC 94</a>etaṁ śruṇitva rājā vaipaṁcanikāṁ samāgatāṁ avaca |<br>
supinasmiṁ asya sarvaṁ bhaṇātha bhūtaṁ phalavipākaṁ ||</p>
<p><a class='ref sc' id='sc95' href='#sc95'>SC 95</a>te tatra cāvaciṁsū naimittika pṛcchitā svayaṁ rājñā |<br>
dvātriṁśalakṣaṇadharo kukṣiṁ devīye okrānto ||</p>
<p><a class='ref sc' id='sc96' href='#sc96'>SC 96</a>yadi punar agāramadhye vasati pṛthivīṁ abhijeṣyate sarvāṁ |<br>
<a class='ref sen' id='sen2.13' href='#sen2.13'>Sen 2.13</a> śūrāṁ putrasahasraṁ labheta etādṛśāṁ vīrāṁ ||</p>
<p><a class='ref sc' id='sc97' href='#sc97'>SC 97</a>atha ratana-anantākaraṁ pūrṇāṁ mahīm ujjhiyāna pravrajati |<br>
buddho hohiti loke sarvajño sarvadarśāvī ||</p>
</blockquote>
<p><a class='ref sc' id='sc98' href='#sc98'>SC 98</a>mahābrahmā āha ||</p>
<blockquote class='gatha'>
<p><a class='ref sc' id='sc99' href='#sc99'>SC 99</a>svapnāntare pramadā adarśi<br>
sūryaṁ nabhā kukṣim anupraviṣṭaṁ |<br>
prasūyati strīratanaṁ subhāgaṁ<br>
bhartāsya bhoti nṛpo cakravartī ||</p>
<p><a class='ref sc' id='sc100' href='#sc100'>SC 100</a>svapnāntare yā pramadā adarśi<br>
candraṁ nabhā kukṣim anupraviṣṭaṁ |<br>
prasūyate sā naradevagarbhaṁ<br>
so bhavati rājā balacakravartī ||</p>
<p><a class='ref sc' id='sc101' href='#sc101'>SC 101</a>svapnāntare yā pramadā adarśi<br>
sūryaṁ nabhā kukṣim anupraviṣṭaṁ |<br>
prasūyate sā varalakṣitāṁgaṁ<br>
so bhavati rājā balacakravartī ||</p>
<p><a class='ref sc' id='sc102' href='#sc102'>SC 102</a>svapnāntare yā pramadā adarśi<br>
śvetaṁ gajaṁ kukṣim anupraviṣṭaṁ |<br>
prasūyate sā gajasattvasāraṁ<br>
so bhavati buddho bodhitārthadharmo ||</p>
</blockquote>
<p><a class='ref sc' id='sc103' href='#sc103'>SC 103</a>devī pṛcchīyati || kiṁ dharesi || sā āha || cakravartin ti ||</p>
<blockquote class='gatha'>
<p><a class='ref sc' id='sc104' href='#sc104'>SC 104</a><a class='ref sen' id='sen2.14' href='#sen2.14'>Sen 2.14</a> kukṣiṁ prabhāsayantaṁ kanakavapuṁ pravaralakṣaṇasamaṅgiṁ |<br>
dhāremi cakravartiṁ varapuruṣaṁ rājaśārdūlaṁ ||</p>
</blockquote>
<p><a class='ref sc' id='sc105' href='#sc105'>SC 105</a>devā nabhe bhagavato ghoṣam udīrayensuḥ || buddho bhaviṣyati na rājā cakravartī || mahābrahmā gāthāṁ bhāṣati ||</p>
<blockquote class='gatha'>
<p><a class='ref sc' id='sc106' href='#sc106'>SC 106</a>gajaṁ ratnaśreṣṭhaṁ madanabalavegāpanayanaṁ<br>
pradīpaṁ lokasya tamatimiramohāpanayanaṁ |<br>
guṇānāṁ koṣaṁ tvaṁ aparimitaratnākaradharaṁ<br>
dharesi rājarṣiṁ apratihatacakraṁ samaruciṁ ||</p>
</blockquote>
<p><a class='ref sc' id='sc107' href='#sc107'>SC 107</a>devī āha ||</p>
<blockquote class='gatha'>
<p><a class='ref sc' id='sc108' href='#sc108'>SC 108</a>yathā mama na rāgadoṣā prasahanti narendragarbham upalabhya |<br>
niḥsaṁśayaṁ bhaviṣyati samaruci yatha niścarati vācā ||</p>
</blockquote>
<p><a class='ref sc' id='sc109' href='#sc109'>SC 109</a>bodhisatve khalu punar mātuḥ kukṣigate mātu sukhaṁ gacchati pi tiṣṭhati pi sukhaṁ niṣīdati pi śayyāṁ kalpayati bodhisatvasyaiva tejena || bodhisatve khalu punaḥ mātuḥ kukṣigate bodhisatvamātuḥ kāye śastraṁ na krāmati || na viṣaṁ nāgni na aśanī prasahati bodhisatvasyaiva tejena || bodhisatve khalu puna mātuḥ kukṣigate bodhisatvamātaraṁ devakanyā divyehi ucchādanaparimardanapariśeṣehi parijāgaranti bodhisatvasyaiva tejena || bodhisatve khalu punar mātuḥ kukṣigate bodhisatvamātā divyavastrasaṁvṛtaśarīrā bhavati divyābharaṇadhāriṇī bodhisatvasyaiva tejena || bodhisatve khalu punaḥ mātuḥ kukṣigate mātā lābhinī bhavati divyānāṁ gandhānāṁ divyānāṁ mālyānāṁ divyānāṁ vilepānāṁ divyānām ojānāṁ bodhisatvasyaiva tejena || bodhisatve khalu punar mahāmaudgalyāyana <a class='ref sen' id='sen2.15' href='#sen2.15'>Sen 2.15</a> mātuḥ kukṣigate bodhisatvamātuḥ khalu punaḥ yo asyā abhyantaraparivāro so se atīva śrotavyaṁ śraddhātavyaṁ manyanti bodhisatvasyaiva tejena || kiṁkaraṇīyakapratisaṁyuktehi nimantrenti bodhisatvasyaiva tejena || bodhisatve khalu punar mātuḥ kukṣigate bodhisatvamātaraṁ bodhisatvo paśyati || bodhisatve khalu punar mātuḥ kukṣigate bodhisatvamātur na kocid uparimena gacchati antaso pakṣī pi | alpābādhā bhavati alpātaṅkā | samāye vipākanīyagrahaṇīye samanvāgatā | nāpy atiśītāye nāpy ati-uṣṇāye ṛtupariṇāmāye bodhisatvasyaiva tejena || bodhisatve khalu punar mātuḥ kukṣigate bodhisatvamātā lābhinī bhavati praṇītānāṁ khādanīyabhojanīyānāṁ agrarasānāṁ uttamarasānāṁ adhigatarasānāṁ pratyagrarasānāṁ bodhisatvasyaiva tejena || bodhisatve khalu punar mātuḥ kukṣigate bodhisatvamātā vigatarāgā bhavati akhaṇḍam acchidram aśabalam akalmāṣaṁ pariśuddhaṁ paripūrṇaṁ brahmacaryaṁ carati | manasāpi tāye pramadottamāye rāgo na utpadyati sarvapuruṣehi antamasato rājñāpi śuddhodanena bodhisatvasyaiva tejena || bodhisatve khalu puna mātuḥ kukṣigate bodhisatvamātā paṁca śikṣāpadāni samādāya vartati tāni ca sapūrvasamādinnāni bhavanti bodhisatvasyaiva tejena || bodhisatve khalu punar mātuḥ kukṣigate yavattā nāgarājāno nāgādhipatayo aṇḍajā vā jarāyujā vā saṁsvedajā vā aupapādukā vā te sarve niveśanam upasaṁkramitvā divyāni candanacūrṇāni divyāni tamālapatracūrṇāni prakiranti agurucūrṇāni prakiranti divyāni keśaracūrṇāni prakiranti divyāni kusumāni prakiranti | samāptāye ca naṁ arcanāye arcayanti paripūrṇāye ca naṁ arcanāye arcayensuḥ || te divyāni candanacūrṇāni ca prakiritvā divyāni agurucūrṇāni prakiranti divyāni ca keśaracūrṇāni divyāni ca tamālacūrṇāni prakiranti || divyāni muktakusumāni prakiritvā samāptāye ca naṁ <a class='ref sen' id='sen2.16' href='#sen2.16'>Sen 2.16</a> arcanāye arcayitvā paripūrṇāye ca naṁ arcanāye arcayitvā bodhisatvamātaraṁ triṣkṛtyo pradakṣiṇīkṛtvā yenakāmaṁ prakramensuḥ bodhisatvasyaiva tejena || bodhisatve punar mātuḥ kukṣigate yāvanto suvarṇarājāno suvarṇādhipatayo evaṁ caturmahārajakāyikā devās trāyastriṁśā yāmā tuṣitā nirmāṇaratino paranirmitavasavartino brahmakāyikā devā te sarve niveśanaṁ upasaṁkramitvā divyāni candanacūrṇāni prakiritvā divyāni agurucūrṇāni prakiranti | divyāni tamālapatracūrṇāni divyāni muktakusumāni prakiritvā samāptāye ca naṁ arcanāye arcayitvā paripūrṇāye ca naṁ arcanāye arcayitvā pariśuddhāye ca naṁ arcanāye arcayitvā bodhisatvamātaraṁ triṣkṛtyo pradakṣiṇīkṛtvā yenakāmaṁ prakramensuḥ bodhisatvasyaiva tejena ||</p>
<p><a class='ref sc' id='sc110' href='#sc110'>SC 110</a>bodhisatvo khalu punar matuḥ kukṣigato na cātinīcaṁ tiṣṭhati na cāti-uccaṁ tiṣṭhati na cāvakubjako na ottānako na vāmena pārśvena tiṣṭhati na utkuṭuko || atha khalu dakṣiṇe pārśve paryaṁkam ābhuñjitvā tiṣṭhati || bodhisatvo khalu punar mātuḥ kukṣigato na pittena na śleṣmeṇa vā na rudhireṇa vā anyena vā kenacid aśucinā upalipto ’viśuddho tiṣṭhati || atha khalu ucchāditasnāpitaviśadagātro bodhisatvo mātuḥ kukṣismiṁ tiṣṭhati || bodhisatvo khalu punar mātuḥ kukṣigato mātaraṁ paśyati bodhisatvamātāpi taṁ kukṣigataṁ bodhisatvaṁ paśyati vigraham iva jātarūpasya dṛṣṭvā ca bhoti āttamanā [kukṣiṁ obhāsentaṁ vigraham iva jātarūpasya ] |</p>
<blockquote class='gatha'>
<p><a class='ref sc' id='sc111' href='#sc111'>SC 111</a>yatha vaiḍūryasya maṇi sphāṭikasamudge kaṭi-utsaṁgasmiṁ |<br>
nihito syā evam eva bodhisatvaṁ paśyati mātā |<br>
kukṣiṁ obhāsentaṁ vigrahaṁ iva jātarūpasya ||</p>
</blockquote>
<p><a class='ref sc' id='sc112' href='#sc112'>SC 112</a><a class='ref sen' id='sen2.17' href='#sen2.17'>Sen 2.17</a> bodhisatvaṁ devasaṁghāḥ sukharātriṁ sukhadivasaṁ pṛcchakā āgacchanti prītamanaso tāṁ ca devasaṁghāṁ tathā pṛcchamānāṁ bodhisatvo pratyabhinandati dakṣiṇaṁ karam utkṣipya mātaraṁ ca na bādhati || bodhisatvaṁ mātuḥ kukṣigataṁ devā nāgā yakṣā mārutā rākṣasā piśācā na jahanti divā cā rātrau ca na cātra āsaṁgakathā kathīyati kāmopasahitā vā anyā vā asatyā kathā | nānyatra bodhisatvavarṇam eva bhāṣanti rūpataḥ sattvataḥ tejataḥ varṇataḥ yaśataḥ kuśalamūlāto || bodhisatvasya mātuḥ kukṣigatasya pratipūjā noparamati | divyāni tūryāṇi divyāni agurudhūpāni divyaṁ puṣpavarṣaṁ divyaṁ cūrṇavarṣaṁ || apsarasahasrāṇi ca upagāyanti upanṛtyanti || bodhisatvamātāṁ devakanyāsahasrehi sārdhaṁ abhyābhavati hāsyaṁ ca kathā ca | prasuptāṁ ca bodhisatvamātaraṁ devakanyā mandāravadāmena capalā parivījenti bodhisatvasyaiva tejena || ayaṁ ca punaḥ trisāhasramahāsāhasrāyāṁ lokadhātūyaṁ anuttarā garbhāvakrāntipāramitā ||</p>
<blockquote class='gatha'>
<p><a class='ref sc' id='sc113' href='#sc113'>SC 113</a>anyaṁ ca dāni paśyatha āścaryaṁ tasya devaparṣāye |<br>
tāva vipulāye yā kathā abhūt paramaharṣasaṁjananī ||</p>
<p><a class='ref sc' id='sc114' href='#sc114'>SC 114</a>na pi kāmakathā teṣāṁ na pi apsarasāṁ kathā na gītakathā |<br>
na pi vādyakathā teṣāṁ na pi bhakṣakathā na pānakathā ||</p>
<p><a class='ref sc' id='sc115' href='#sc115'>SC 115</a>nābharaṇakathā teṣāṁ na pi vastrakathā pravartati kācit* |<br>
yānodyānakathā vā manasāpi na jāyate teṣāṁ ||</p>
<p><a class='ref sc' id='sc116' href='#sc116'>SC 116</a>sādhū puṇyabalavato dyuti <span class='gap'>+ + +</span> sā sadevakaṁ lokaṁ |<br>
abhibhavati nāyakasya vikasati eṣā kathā tatra ||</p>
<p><a class='ref sc' id='sc117' href='#sc117'>SC 117</a><a class='ref sen' id='sen2.18' href='#sen2.18'>Sen 2.18</a> sādhuṁ garbhokramaṇaṁ karmaṇa anurūpaṁ pāramigatasya |<br>
iti vikasati bahuvidhā kathā pariṣāmadhye etasmiṁ ||</p>
<p><a class='ref sc' id='sc118' href='#sc118'>SC 118</a>sādhū ti nirāmiṣehi saṁjñāpadehi kṣapenti tatkālaṁ |<br>
varabuddhino ayaṁ api kathā vikasati pariṣāmadhye ||</p>
<p><a class='ref sc' id='sc119' href='#sc119'>SC 119</a>evaṁ bahuprakārāṁ kathāṁ kathayantā ramanti devagaṇāḥ |<br>
rūpaṁ varṇaṁ tejaṁ varaṁ ca vīracaryaṁ kathayantā ||</p>
</blockquote>
<p><a class='ref sc' id='sc120' href='#sc120'>SC 120</a>sarveṣāṁ bodhisatvānāṁ mātā pratipūrṇe daśame māse prajāyati || subhūtinā śākyena preṣitaṁ rājño | āgacchatu devī iha prajāyiṣyati || rājā pratibodhayati || āgamiṣyati sālabhaṁjakaṁ ca kariṣyati ||</p>
<blockquote class='gatha'>
<p><a class='ref sc' id='sc121' href='#sc121'>SC 121</a>lumbinivanaṁ sucapalaṁ apagatatṛṇakhāṇḍapatrasaṁkhāraṁ |<br>
varasurabhikusumanikaraṁ karotha gandhodakasugandhaṁ ||</p>
<p><a class='ref sc' id='sc122' href='#sc122'>SC 122</a>lumbinivane va vātā tamālapatragandhavāsitaśarīrā |<br>
vāyantu amṛtagandhāṁ madajananā ca palāyantu ||</p>
<p><a class='ref sc' id='sc123' href='#sc123'>SC 123</a>agaruvaradhūpagandhā samonamantu nabhato jaladharā taṁ |<br>
lumbinivanaṁ chādetuṁ varacūrṇarasākulaṁ kṣipraṁ ||</p>
<p><a class='ref sc' id='sc124' href='#sc124'>SC 124</a>ekaikaṁ caṅkramavaraṁ dukūlapaṭṭorṇākośikārehi |<br>
kalpayatha kalpavṛkṣāṁ yatha divi devapradhānasya ||</p>
</blockquote>
<p><a class='ref sc' id='sc125' href='#sc125'>SC 125</a>devā ca devakanyā ca gandhamālyaṁ gṛhya luṁbinīvanam āgacchanti ||</p>
<blockquote class='gatha'>
<p><a class='ref sc' id='sc126' href='#sc126'>SC 126</a><a class='ref sen' id='sen2.19' href='#sen2.19'>Sen 2.19</a> sphaṭikamaṇikuṇḍaladharā vigalitavasanā pralambamaṇihārā |<br>
ādāya gandhamālyaṁ gaganapathagatā praḍīyanti ||</p>
<p><a class='ref sc' id='sc127' href='#sc127'>SC 127</a>mandāravāna bharitā kācit* śaṁgeriyo gṛhītvāna |<br>
haricandanasya kācit kāci punaḥ kalpaduṣyāṇāṁ ||</p>
<p><a class='ref sc' id='sc128' href='#sc128'>SC 128</a>sthalajajalajaṁ ca mālyaṁ gṛhītvā apsarā muditacittāḥ |<br>
ratanā ābharaṇāni ca jambudvīpe abhimukhīyo ||</p>
<p><a class='ref sc' id='sc129' href='#sc129'>SC 129</a>caturāśītim anūnā chatrasahasrāṇi devakanyāyo |<br>
kanakaratanāmayāni ādāya nabhe praḍīyanti ||</p>
<p><a class='ref sc' id='sc130' href='#sc130'>SC 130</a>kūṭāgārasamehi ca sphaṭikamaṇimusālagalvehi citrehi |<br>
bharitam api antarīkṣaṁ duṣyaśatasamucchritapatākaṁ ||</p>
<p><a class='ref sc' id='sc131' href='#sc131'>SC 131</a>gajaśvasanasannikāśā śāradameghā khagapathe virocanti |<br>
varasurabhikusumagandhā kamalotpalacampakavimiśrāḥ ||</p>
<p><a class='ref sc' id='sc132' href='#sc132'>SC 132</a>bhujagapatino pramuditā meghehi sugandhatoyabharitehi |<br>
abhyokiranti nagaraṁ anyāni ca adbhutaśatāni ||</p>
<p><a class='ref sc' id='sc133' href='#sc133'>SC 133</a>avagāhya taṁ vanavaraṁ māyā sakhisaṁvṛtā jinajinetrī |<br>
vicarati cittarathe devi amaravadhū yatha ratividhijñā ||</p>
<p><a class='ref sc' id='sc134' href='#sc134'>SC 134</a>sā krīḍārtham upagatā pilakṣaśakhāṁ bhujāya avalambya |<br>
pravijṛmbhitā salīlā tasya yaśavato jananakāle ||</p>
<p><a class='ref sc' id='sc135' href='#sc135'>SC 135</a>atha vā navati sahasrā marukanyā <span class='var' title='āśu-r-eva'>āśur eva</span> sannipatitā |<br>
māyāṁ kṛtāṁjalipuṭā idam avaca prasannasaṁkalpā ||</p>
<p><a class='ref sc' id='sc136' href='#sc136'>SC 136</a><a class='ref sen' id='sen2.20' href='#sen2.20'>Sen 2.20</a> adya jarāvyādhimathanaṁ janayiṣyasi amaragarbhasukumāraṁ |<br>
devī divi bhuvi mahitaṁ hitaṁ hitakaraṁ naramarūṇāṁ ||</p>
<p><a class='ref sc' id='sc137' href='#sc137'>SC 137</a>mā khalu janaya viṣādaṁ parikarma vayaṁ tavaṁ kariṣyāmaḥ |<br>
yaṁ kartavyam udīraya dṛśyatu kṛtam eva tatsarvaṁ ||</p>
<p><a class='ref sc' id='sc138' href='#sc138'>SC 138</a>atha caturi lokapālā saparivārā āśu-r-eva sannipatitā |<br>
divyapraveṇihastā devim upagatā pradakṣiṇato ||</p>
<p><a class='ref sc' id='sc139' href='#sc139'>SC 139</a>sarve pi devasaṁghā māyāṁ paricārayitva ākāśe |<br>
sthitā mālyagandhahastā svaparivāreṇa upaśobhanti ||</p>
</blockquote>
<p><a class='ref sc' id='sc140' href='#sc140'>SC 140</a>na khalu punar bodhisatvāmātā bodhisatvaṁ janeti śayānā niṣaṇṇikā vā yathānyāḥ striyo || atha khalu bodhisatvamātā sthitikā eva bodhisatvaṁ saṁjaneti || bodhisatvo smṛto saṁprajāno mātaram abādhayamāno dakṣiṇapārśvena prādurbhavati ||</p>
<blockquote class='gatha'>
<p><a class='ref sc' id='sc141' href='#sc141'>SC 141</a>dakṣiṇena hi pārśvena jāyante puruṣottamāḥ |<br>
sarve puruṣaśārdūlā bhavanty atravihāriṇaḥ ||</p>
<p><a class='ref sc' id='sc142' href='#sc142'>SC 142</a>kiṁ tan na bhidyate pārśvaṁ vedanā ca na jāyate |<br>
tasyā jinajanetrīye janetvā puruṣottamaṁ ||</p>
<p><a class='ref sc' id='sc143' href='#sc143'>SC 143</a>manomayena rūpeṇa prādurbhonti tathāgatā |<br>
evaṁ na bhidyate pārśvaṁ vedanā na ca jāyati ||</p>
</blockquote>
<p><a class='ref sc' id='sc144' href='#sc144'>SC 144</a>bodhisatvo garbhāvāsapariśrānto sapta padāni kramati ||</p>
<blockquote class='gatha'>
<p><a class='ref sc' id='sc145' href='#sc145'>SC 145</a>jātamātro ca vikrame sapta vikramate bhuvi |<br>
diśāṁ ca praviloketi mahāhāsaṁ ca ūhati ||</p>
<p><a class='ref sc' id='sc146' href='#sc146'>SC 146</a><a class='ref sen' id='sen2.21' href='#sen2.21'>Sen 2.21</a> atra kiṁ kāraṇaṁ uktaṁ yaṁ sapta kramate kramān* |<br>
na ca aṣṭa na ca ṣaṣṭi atra āgamanaṁ śṛṇu ||</p>
<p><a class='ref sc' id='sc147' href='#sc147'>SC 147</a>garbhāvāsapariśrānto sarvalokahito muniḥ |<br>
paścimo garbhāvāso yaṁ atha vegena prakrami ||</p>
<p><a class='ref sc' id='sc148' href='#sc148'>SC 148</a>taṁ tu saptapade nyaste devasaṁghābhilīyata |<br>
sahasā lokapālebhyo aṁkena dhāriye muniḥ ||</p>
<p><a class='ref sc' id='sc149' href='#sc149'>SC 149</a>atha varṣo samutpadye divyakusumaśīkaro |<br>
mandāravarajākīrṇṇo divyacandanasaṁkulo ||</p>
<p><a class='ref sc' id='sc150' href='#sc150'>SC 150</a>dīrghakālam udagrāś ca suramukhyā agradhūpanaṁ |<br>
pramuṁciṣu vibhūṣārthaṁ tasya uttamabuddhino ||</p>
<p><a class='ref sc' id='sc151' href='#sc151'>SC 151</a>yad arthaṁ ca viloketi diśāṁ apratipudgalo |<br>
tatrāpi āgamaṁ vakṣye upadeśaṁ manoramaṁ ||</p>
<p><a class='ref sc' id='sc152' href='#sc152'>SC 152</a>na so vidyate satvānāṁ deveṣu manujeṣu vā |<br>
yasyaivaṁ saṁbhavo bhavati garbhokramaṇam eva ca ||</p>
<p><a class='ref sc' id='sc153' href='#sc153'>SC 153</a>khadyotakanakanirbhāsaṁ pārśvaṁ jinajanetriye |<br>
āyate yadā sarvajñaḥ āyate carame bhave ||</p>
<p><a class='ref sc' id='sc154' href='#sc154'>SC 154</a>jātamātrasya taccittaṁ āsi pravaravādino |<br>
asti kaścit samabuddhi me idaṁ tarkaṁ nivartituṁ ||</p>
<p><a class='ref sc' id='sc155' href='#sc155'>SC 155</a>kecit saṁsāracāreṇa artīyanti yathā ahaṁ |<br>
ityarthaṁ puruṣādityaḥ diśāṁ sarvāṁ nirīkṣati ||</p>
<p><a class='ref sc' id='sc156' href='#sc156'>SC 156</a>atha diśāṁ vilokento dṛśyati vadatāṁ varaḥ |<br>
<a class='ref sen' id='sen2.22' href='#sen2.22'>Sen 2.22</a> devakoṭisahasrāṇi tasmiṁ hāsaṁ pramuñcati ||</p>
<p><a class='ref sc' id='sc157' href='#sc157'>SC 157</a>jātamātrasya me cāhuḥ devatā mārakāyikāḥ |<br>
caturdvīpo mahākośo cakravartī bhaviṣyasi ||</p>
<p><a class='ref sc' id='sc158' href='#sc158'>SC 158</a>athāsya hāso saṁbhavati na me satvā vijānatha |<br>
sarvajño sarvadarśāvī bhaviṣyaṁ puruṣottamaḥ ||</p>
<p><a class='ref sc' id='sc159' href='#sc159'>SC 159</a>evam etaṁ praśaṁsanti vipākam upadeśakāḥ |<br>
tathā hi narasiṁhānāṁ śāsanaṁ suprakāśitaṁ ||</p>
<p><a class='ref sc' id='sc160' href='#sc160'>SC 160</a>yaṁ tiṣṭhantī janaye vīraṁ saṁkusumitehi śālehi |<br>
śarīram avalambyamānā taṁ anativaraṁ jinaṁ vande ||</p>
<p><a class='ref sc' id='sc161' href='#sc161'>SC 161</a>saṁpratijāto sugato samehi pādehi dharaṇim avatiṣṭhe |<br>
sapta ca padāni agamā sarvāṁ ca diśāṁ viloketi ||</p>
<p><a class='ref sc' id='sc162' href='#sc162'>SC 162</a>taṁ cāsya caṁkramantaṁ anvāgami vījanaṁ ca cchatraṁ ca |<br>
mā varaviduno kāye daṁśā maśakā ca nipatensuḥ ||</p>
<p><a class='ref sc' id='sc163' href='#sc163'>SC 163</a>saṁpratijāte sugate devā prathamaṁ jinaṁ pratigṛhṇe |<br>
paścāc cainaṁ manuṣyā anativaraṁ aṅke dhārensuḥ ||</p>
<p><a class='ref sc' id='sc164' href='#sc164'>SC 164</a>pratyagrahensu devā sugataṁ dvātriṁśalakṣaṇasamaṁgiṁ |<br>
<a class='ref sen' id='sen2.23' href='#sen2.23'>Sen 2.23</a> paścāc cainaṁ manuṣyā anativaraṁ aṁke dhārensuḥ ||</p>
<p><a class='ref sc' id='sc165' href='#sc165'>SC 165</a>nirvāyensu pradīpā mānuṣakā obhāsit’ abhūl lokaṁ |<br>
saṁpratijāte sugate ulkādhāre naramarūṇāṁ ||</p>
<p><a class='ref sc' id='sc166' href='#sc166'>SC 166</a>saṁpratijāte sugate jñātī udakārthikā vidhāvensuḥ |<br>
atha purato udupānā pūrā mukhato viṣyandensuḥ ||</p>
<p><a class='ref sc' id='sc167' href='#sc167'>SC 167</a>duve vāridhārā udgami ekā śītasya ekā uṣṇasya |<br>
yatra snapayensu sugataṁ vigrahaṁ iva jātarūpasya ||</p>
</blockquote>
<p><a class='ref sc' id='sc168' href='#sc168'>SC 168</a>saṁpratijāte khalu punaḥ sugate bodhisatvamātā akṣatā caiva abhūṣi avraṇā ca bodhisatvasyaiva tejena | bodhisatvamātuḥ kukṣi pratipūrṇā eva abhūṣi anonaddhā ca || saṁpratijāte khalu punar bodhisatve caturṇṇāṁ dvīpakoṭiśatānāṁ madhye pṛthivīmaṇḍapradhānā aśvatthayaṣṭi prādurbhavet* | antaradvīpe candanavanaṁ prādurbhavet* | bodhisatvasya upabhogaparibhogam āgacche bodhisatvasyaiva tejena || tatra devaputrasahasrāṇi apsarasahasrāṇi gandhamālyam ādāya āgacchanti bodhisatvasya pūjārthaṁ || devaputro devaputraṁ pṛcchati || kahiṁ gamiṣyasi || so āha ||</p>
<blockquote class='gatha'>
<p><a class='ref sc' id='sc169' href='#sc169'>SC 169</a>eṣā prasūṣyati narendravadhūttamaṁ taṁ<br>
vatsaṁ vibuddhavarapuṣkaragauragarbhaṁ |<br>
yo prāpsyate dharaṇimaṇḍagatottamārthaṁ<br>
māraṁ nihatya sabalaṁ tam upemi vīraṁ ||</p>
<p><a class='ref sc' id='sc170' href='#sc170'>SC 170</a><a class='ref sen' id='sen2.24' href='#sen2.24'>Sen 2.24</a> amrakṣitā garbhamalena gātrā<br>
jātaṁ jale paṁkajam uttamaṁ vā |<br>
vapuṣmanto bālaraviprakāśo<br>
sabrahmakān amarān abhibhoti ||</p>
<p><a class='ref sc' id='sc171' href='#sc171'>SC 171</a>tato jātamātro kule śākiyānāṁ<br>
atikramya dhīro padānīha sapta |<br>
samolokayitvā diśā ūhasāsi<br>
ayaṁ dānim eko bhavo paścimo tti ||</p>
<p><a class='ref sc' id='sc172' href='#sc172'>SC 172</a>nabhe tu cchatram eva vibhrājamānaṁ<br>
maṇimuktiśreṣṭhaṁ parābhāvibhrājaṁ |<br>
vidhūtadāmena mandāravānāṁ<br>
bahū devaputrā nabhe dhārayensuḥ ||</p>
<p><a class='ref sc' id='sc173' href='#sc173'>SC 173</a>sabālārkaśaṁkhapratīkāśavarṇaṁ<br>
varaṁ hemacchatraṁ nabhe dhārayensuḥ |<br>
tato vījanīyo visṛṣṭā bhramensuḥ<br>
kareṇa grahetvā jinaṁ vījayensuḥ ||</p>
<p><a class='ref sc' id='sc174' href='#sc174'>SC 174</a>tataḥ puṇyagandhā sukhoṣṇā prabhūtā<br>
laghupremaṇīyā hitā mānuṣāṇāṁ |<br>
śivā nandanīyā tuṣārānubaddhā<br>
duve vāridhārā nabhe udgamensu ||</p>
<p><a class='ref sc' id='sc175' href='#sc175'>SC 175</a>tato meruśṛṅgād anekaprakārā<br>
pramuktottarīyā samantormijātā ||</p>
<p><a class='ref sc' id='sc176' href='#sc176'>SC 176</a><a class='ref sen' id='sen2.25' href='#sen2.25'>Sen 2.25</a> bhṛśaṁ viśvagandhādhivāsānuvātā<br>
dṛḍhāṁ ṣaḍvidhānaṁ mahīṁ kaṁpayensuḥ ||</p>
<p><a class='ref sc' id='sc177' href='#sc177'>SC 177</a>suvarṇasya rūpyamaṇīnāṁ śubhānā<br>
vimāneṣu devā satūryā vighuṣṭā |<br>
sujātena jātaṁ jinaṁ prekṣamāṇā<br>
sacandrārkatāraṁ nabhaṁ śobhayensu ||</p>
<p><a class='ref sc' id='sc178' href='#sc178'>SC 178</a>ayaṁ so sadevaṁ sanāgaṁ sayakṣaṁ<br>
mahoghaṁ maharṣī jagaṁ uttaritvā |<br>
tataḥ kṣemam ekāṁ diśāṁ prāpsyatīti<br>
prahṛṣṭā sya devā nabhe vyāharensuḥ ||</p>
</blockquote>
<p><a class='ref sc' id='sc179' href='#sc179'>SC 179</a>saṁpratijāte bodhisatve śākyānāṁ paṁca kumāraśatāni sundaranandapramukhāni | paṁca kanyāśatāni yaśodharāpramukhāni | paṁca dāsakaśatāni cchandakapramukhāni | paṁca aśvaśatāni kaṇṭhakapramukhāni | paṁca hastipotaśatāni candanahastipotakapramukhāni | paṁca nidhiśatāni prādurbhūtāni || paṁcahi rājaśatehi jayasaṁvṛddhaye preṣitā ||</p>
<p><a class='ref sc' id='sc180' href='#sc180'>SC 180</a>rājā śuddhodano āṇāpeti || ito eva devīṁ nivartayatha || kenacid bodhisatvo abhivahiṣyatīti || viśvakarmeṇa devaputreṇa ratnāmayī śivikā nirmitā || ko imāṁ śivikāṁ vahiṣyatīti || catvāro mahārājā upasthitā | vayaṁ sattvasāraṁ vahiṣyāmaḥ | <a class='ref sen' id='sen2.26' href='#sen2.26'>Sen 2.26</a> bodhisatvo ca māyāya mātuḥ sārdhaṁ śivikāsamārūḍho | śakro devānām indro mahābrahmā ca utsāraṇaṁ karonti ||</p>
<p><a class='ref sc' id='sc181' href='#sc181'>SC 181</a>rājñā śuddhodanena amātyā āṇattā || ita eva kumāraṁ śākyavardhanaṁ devakulaṁ netha abhayāye devīye pādavandanaṁ || tehi amātyehi rājño vacanena kumāro tato eva śākyavardhano devakulaṁ nīto abhayāya devīye pādavande || te dāni abhayāye devīye mūrdhena pādā vandāpayiṣyāmo ti | yena cābhayā devī tena kumārasya pādā prādurbhūtā | abhayā devī kumārasya mūrdhena pādeṣu praṇatā ||</p>
<blockquote class='gatha'>
<p><a class='ref sc' id='sc182' href='#sc182'>SC 182</a>naro cetiyeṣu praviṣṭo akāmo mahālokanātho narendrāṇa śāstā |<br>
yadā uttamāṅgena vandāpayensuḥ tato tasya pādāni prādurbhavensu ||</p>
<p><a class='ref sc' id='sc183' href='#sc183'>SC 183</a>tato devatā cābhayā ity avocat* na eṣo nurūpo mamaṁ vandamāmo |<br>
praṇāmaṁ ca eṣo yad anyasya kuryād dṛḍhaṁ saptadhā asya mūrdhaṁ sphaṭeyāti ||</p>
</blockquote>
<p><a class='ref sc' id='sc184' href='#sc184'>SC 184</a>jātamātre kumāre arthasiddhī sukhī sarvasatvā abhū yāvad avīciṁ | praṇāmaṁ ca kurvī devā abhayā ca tasya devī prahṛṣṭā praṇāmaṁ karoti || utthāpanīyā gāthā ||</p>
<blockquote class='gatha'>
<p><a class='ref sc' id='sc185' href='#sc185'>SC 185</a>jāte jagapradhāne sarve arthā pradakṣiṇā rājño |<br>
tena naralambakasya nāmaṁ sarvārthasiddha iti ||</p>
<p><a class='ref sc' id='sc186' href='#sc186'>SC 186</a><a class='ref sen' id='sen2.27' href='#sen2.27'>Sen 2.27</a> rājakulaṁ kumārasmiṁ praviṣte avacat purohitaṁ nṛpatiḥ |<br>
lakṣaṇavidhiguṇakuśalāṁ viprāṁ pariyeṣatha śīghraṁ ||</p>
<p><a class='ref sc' id='sc187' href='#sc187'>SC 187</a>taṁ vijñāya ca devā maheśvarā nāma cittavasavarttī |<br>
mā lakṣaṇā akuśalā vikalpayiṣyanti dvijasaṁghā ||</p>
<p><a class='ref sc' id='sc188' href='#sc188'>SC 188</a>vigatamadamānadarpā aṣṭa sahasrā maheśvaravarāṇāṁ |<br>
devanaraguruṁ kṛtāñjalī saṁpratijātaṁ upagamensuḥ ||</p>
<p><a class='ref sc' id='sc189' href='#sc189'>SC 189</a>te rājakuladvāre śucivastrāmbarasthitā stimitaśabdāḥ |<br>
pratihārarakṣam abravīt sumadhurakaraviṁkarutaghoṣāḥ ||</p>
<p><a class='ref sc' id='sc190' href='#sc190'>SC 190</a>śuddhodanaṁ upagamya brūvīhi ime lakṣaṇaguṇavidhijñā |<br>
tiṣṭhanti aṣṭa sahasrā praviśensuḥ yadi anumatan te ||</p>
<p><a class='ref sc' id='sc191' href='#sc191'>SC 191</a>sādhū ti pratiśrutvā pratihārarakṣo praviśya rājakulaṁ |<br>
abravīt kṛtāṁjalipuṭo prītamanaso pṛthivīpālaṁ ||</p>
<p><a class='ref sc' id='sc192' href='#sc192'>SC 192</a>atulavaradīptayaśasā kāraya rājyaṁ ciraṁ nihataśatru |<br>
dvāre te ’marasadṛśā tiṣṭhanti praveṣṭum icchanti ||</p>
<p><a class='ref sc' id='sc193' href='#sc193'>SC 193</a>pratipūrṇavimalanayanā madhurasvara mattavāraṇavicārī |<br>
bhavati mama teṣu śaṁkā na te manujā devaputrās te ||</p>
<p><a class='ref sc' id='sc194' href='#sc194'>SC 194</a>paricaṁkramatāṁ teṣāṁ dharaṇīrajo kramavarāṁ na spṛśāti |<br>
na ca sānaṁ paśyati padaṁ pṛthivyāṁ idaṁ api āścaryaṁ ||</p>
<p><a class='ref sc' id='sc195' href='#sc195'>SC 195</a>gambhīrastimitaceṣṭā āryākārā praśāntadṛṣṭipathā |<br>
vipulāṁ janenti prītiṁ janasya samudīkṣamāṇasya ||</p>
<p><a class='ref sc' id='sc196' href='#sc196'>SC 196</a><a class='ref sen' id='sen2.28' href='#sen2.28'>Sen 2.28</a> anyaṁ ca dāni adbhutaṁ śarīracchāyā na dṛśyate teṣāṁ |<br>
teṣāṁ ca sandhiśabdo caṁkramatāṁ na śruyate kaścit* ||</p>
<p><a class='ref sc' id='sc197' href='#sc197'>SC 197</a>niḥsaṁśayaṁ upagatā putravaraṁ naravarādhipa draṣṭuṁ |<br>
abhinandaṁ abhivādaya paśyāhi ayonijāṁ devāṁ ||</p>
<p><a class='ref sc' id='sc198' href='#sc198'>SC 198</a>varamālyagandhahastāṁ līlāceṣṭāṁ manoramaśarīrāṁ |<br>
dīpyantāṁ iva śirīye asaṁśayaṁ pravaramarutas te ||</p>
<p><a class='ref sc' id='sc199' href='#sc199'>SC 199</a>śuddhodano niśāmya vacanam idaṁ harṣakampitaśarīro |<br>
abravīt* bhaṇahi sucapalaṁ praviśantu niveśanam udāraṁ ||</p>
<p><a class='ref sc' id='sc200' href='#sc200'>SC 200</a>kiṁkāraṇaṁ na edṛśā prākṛtapuruṣāṇa bhonti ākārāḥ |<br>
na pi mānuṣāṇa īdṛśī ṛddhi bhavati yādṛśīṁ bhaṇasi ||</p>
<p><a class='ref sc' id='sc201' href='#sc201'>SC 201</a>atha so pratihārarakṣo upagamya maheśvarāṁ idam avocat* |<br>
prahvo kṛtāṁjalipuṭo praṇamya hṛṣṭo muditacitto ||</p>
<p><a class='ref sc' id='sc202' href='#sc202'>SC 202</a>abhinandato narapatiḥ praviśantu bhavanto divyapurakalpaṁ |<br>
rājavṛṣabhasya veśmaṁ narādhipatinā anujñātāḥ ||</p>
<p><a class='ref sc' id='sc203' href='#sc203'>SC 203</a>etaṁ śrutvā vacanaṁ aṣṭasahasraṁ maheśvaravarāṇāṁ |<br>
praviśanti pārthivakulaṁ anihatakulavaṁśamukhyasya ||</p>
<p><a class='ref sc' id='sc204' href='#sc204'>SC 204</a>śuddhodano pi rājā maheśvarāṁ dūrato niśāmetvā |<br>
pratyutthito saparivāro gauravabalabhāvitaśarīro ||</p>
<p><a class='ref sc' id='sc205' href='#sc205'>SC 205</a>tāṁ avaca rājavṛṣabho svāgatam anurāgaṁ bhavi sarveṣāṁ |<br>
prītā sma darśanena praśamadamabalena ca bhavatāṁ ||</p>
<p><a class='ref sc' id='sc206' href='#sc206'>SC 206</a><a class='ref sen' id='sen2.29' href='#sen2.29'>Sen 2.29</a> saṁvidyante imāni asmākaṁ āsanapradhānāni |<br>
āstāṁ tāva bhavanto asmākam anugrahārthāye ||</p>
<p><a class='ref sc' id='sc207' href='#sc207'>SC 207</a>atha te teṣv āsaneṣu bahuratnaviśuddhacitrapādeṣu |<br>
vigatamadamānadarpā niṣīdi anavadyakarmāntāḥ ||</p>
<p><a class='ref sc' id='sc208' href='#sc208'>SC 208</a>te kaṁcid eva kālaṁ āgamayitvā narādhipam avocat* |<br>
śṛṇvatu bhavān prayojanaṁ yaṁ asmākam iha gamanāye ||</p>
<p><a class='ref sc' id='sc209' href='#sc209'>SC 209</a>sarvamanavadyagātro utpanno lokasundaro tuhyaṁ |<br>
putro kila manujapate lakṣaṇaguṇapāramīprāpto ||</p>
<p><a class='ref sc' id='sc210' href='#sc210'>SC 210</a>vayam api lakṣaṇakuśalās samarthā guṇadoṣalakṣaṇaṁ jñātuṁ |<br>
yadi na gurutvaṁ bhavato paśyema mahāpuruṣarūpaṁ ||</p>
<p><a class='ref sc' id='sc211' href='#sc211'>SC 211</a>so avaca hanta paśyatha suvyapadeśakṣemaṁ mama putraṁ |<br>
marumanujaharṣajananaṁ lakṣaṇaguṇapāramīprāptaṁ ||</p>
<p><a class='ref sc' id='sc212' href='#sc212'>SC 212</a>atha sa mṛdukācalindikapraveṇiye guṇadharaṁ grahetvāna |<br>
aṁkena vādicandraṁ upanāmayati suravarāṇāṁ ||</p>
<p><a class='ref sc' id='sc213' href='#sc213'>SC 213</a>ālokayitva dūrā maheśvarā parākramaṁ daśabalasya |<br>
mūrdhani vigalitamakuṭā nipatanti mahītale hṛṣṭāḥ ||</p>
</blockquote>
<p><a class='ref sc' id='sc214' href='#sc214'>SC 214</a>te dāni rājānam ārocenti | lābhā te mahārāja sulabdhā yasya te yaṁ mahāpuruṣo kule utpanno dvātriṁśatīhi mahāpuruṣalakṣaṇehi samanvāgato || tadyathā ||</p>
<blockquote class='gatha'>
<p><a class='ref sc' id='sc215' href='#sc215'>SC 215</a>samā heṣṭā ca dīrghā ca āyatā utsaṁgapaṁcamā |<br>
<a class='ref sen' id='sen2.30' href='#sen2.30'>Sen 2.30</a> eṇi bṛhatpratiṣṭhito kośa nyagrodha te daśa ||</p>
<p><a class='ref sc' id='sc216' href='#sc216'>SC 216</a>mṛdujālā ca pratipūrṇā ekā ūrdhvāgrapaṁcaṁāḥ |<br>
ślaksṇacchavi haṁsāntarā ca utsadā ca te daśa ||</p>
<p><a class='ref sc' id='sc217' href='#sc217'>SC 217</a>rasaṁ suvarṇasīho ca samā śuklā ca paṁcaṁā |<br>
samā prabhūtā brahṁā ca nīlagopakṣa te daśa |<br>
ūrṇā uṣṇīṣaśīrṣaṁ ca nātho dvātriṁśalakṣaṇo ||</p>
</blockquote>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
