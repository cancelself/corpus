<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu20' lang='san'>
<header>
<ul>
<li class='division'>Mahāvastu</li>
</ul>
<h1>20. The History of Dīpaṁkara</h1>
</header>
<p><a class='ref sc' id='sc1' href='#sc1'>SC 1</a>dīpaṁkaravastusyādiḥ || ito mahāmaudgalyāyana aparimite asaṁkhyeye kalpe rājā arcimāṁ nāma abhūṣi cakravartī kṛtapuṇyo maheśākhyo saptaratnasamanvāgato cāturdvīpo vijitāvī anuraktapaurajānapado dhārmiko dharmarājā daśa kuśalā karmapathā samādāyavartī || tasya sapta ratanāni abhūt* | tadyathā cakraratnaṁ hastiratanaṁ aśvaratnaṁ maṇiratanaṁ strīratanaṁ gṛhapatiratnaṁ pariṇāyakaratanaṁ evaṁ saptaratnaṁ || pūrṇaṁ cāsya putrasahasraṁ abhūṣi śūrāṇāṁ vīrāṇāṁ varāṅgarūpiṇāṁ parasainyapramardakānāṁ || so imāṁ catvāri mahādvīpāṁ sāgaragiriparyantāṁ akhilāṁ akaṇṭakāṁ adaṇḍeṇāśāstreṇānutpīḍena dharmeṇemāṁ abhinirjiṇitvā adhyāvasi || arcimato khalu punaḥ mahāmaudgalyāyana <a class='ref sen' id='sen1.194' href='#sen1.194'>Sen 1.194</a> rājño dīpavatī nāma rājadhānī abhūṣi dvādaśa yojanāni āyāmena purastimena ca paścimena ca sapta yojanāni vistāreṇa dakṣiṇena ca uttareṇa ca saptahi prākārehi parikṣiptā abhūṣi sauvarṇehi suvarṇapracchannehi || dīpavatī khalu punar mahāmaudgalyāyana rājadhānī saptahi tālapaṁktihi parikṣiptā abhūṣi citrāhi darśanīyāhi saptāṇāṁ ratnānāṁ suvarṇasya rūpyasya muktāyā vaiḍūryasya sphaṭikasya musāragalvasya lohitikāyāḥ || sauvarṇasya tālaskandhasya rūpyamayaṁ patraṁ ca phalaṁ ca abhūṣi | rūpyamayasya tālaskandhasya muktāyā patrā ca phalā ca abhūṣi | muktāmayasya tālaskandhasya vaiḍūryamayā patrā ca phalā ca abhūṣi | vaiḍūryamayasya tālaskandhasya sphaṭikasya patrā ca phalā ca abhūṣi | sphaṭikamayasya tālaskandhasya musāragalvamayā patrā ca phalā ca abhūṣi | musāragalvamayasya tālaskandhasya lohitikāmayā patrā ca phalā ca abhūṣi | lohitikāmayasya tālaskandhasya muktāmayā patrā ca phalā ca abhūṣi || teṣāṁ khalu punaḥ mahāmaudgalyāyana tālānāṁ vāteritānāṁ vātasaṁghaṭṭitānāṁ ghoṣo niścarati valgu manojñaḥ āsecanako apratikūlo śravaṇāya || tadyathā api nāma paṁcāṅgikasya tūryasya kuśalehi vādakehi samyaksupravāditasya ghoṣo niścarati valgu manojño āsecanakaḥ apratikūlo śravaṇāya || evam eva <span class='gap'>+ + + + + + + + +</span> bho mahāmaudgalyāyana tena kālena tena samayena dīpavatīye rājadhānīye manuṣyā abhūṣi śuṇḍāpeyā te tena tālapatranirghoṣeṇa paṁcahi kāmaguṇehi samarpitā samaṅgībhūtā krīḍensu ramensu pravicārensu ||</p>
<p><a class='ref sc' id='sc2' href='#sc2'>SC 2</a>dīpavatī khalu punar mahāmaudgalyāyana rājadhānī saptahi vedikājālehi parikṣiptā abhūṣi citrāhi darśaṇīyāhi saptānāṁ varṇānāṁ suvarṇasya rūpyasya muktāyā vaiḍūryasya sphaṭikasya musāragalvasya lohitikāyā || sauvarṇasya pādakasya rūpyamayī sūcikā <a class='ref sen' id='sen1.195' href='#sen1.195'>Sen 1.195</a> ālambanamadhiṣṭhānakaṁ cābhūṣi | rūpyamayasya pādakasya muktāmayā sūcikā ālambanam adhiṣṭhānakaṁ ca abhūṣi | muktāmayasya vaiḍūryamayī vaiḍūryamayasya sphaṭikamayī sphaṭikamayasya musāragalvamayī musāragalvamayasya lohitikāmayī | lohitikāmayasya pādakasya sauvarṇikā sūcikā ālambanam adhiṣṭhānakaṁ ca abhūṣi || te ca khalu punar mahāmaudgalyāyana vedikājālā dvihi hemajālehi praticchannā abhūṣi suvarṇamayena ca hemajālena rūpyamayena ca || sauvarṇasya hemajālasya rūpyamayīyo kiṁkiṇīyo abhūṣi | rūpyamayasya hemajālasya sauvarṇikā kiṁkiṇikā abhūṣi || dīpavatīyaṁ khalu punaḥ rājadhānīyaṁ samantato trīṇi trīṇi dvārāṇi abhūṣi citrāṇi darśanīyāni saptānāṁ ratnānāṁ suvarṇasya rūpyasya muktāyā vaiḍūryasya sphaṭikasya musāragalvasya lohitikāyāḥ || teṣāṁ khalu punar mahāmaudgalyāyana dvārāṇāṁ dvinnāṁ varṇānāṁ vyāmotsaṁgā abhūṣi suvarṇasya ca rūpyasya ca | dvinnāṁ varnānāṁ tulā abhūnsuḥ suvarṇasya ca rūpyasya ca | dvinnāṁ varṇānāṁ anuvargā abhūnsuḥ suvarṇasya ca rūpyasya ca | dvinnāṁ varṇānāṁ phaṭikaphalakāni abhūnsuḥ suvarṇasya ca rūpyasya ca | dvinnāṁ varṇānāṁ phalakastārā abhūnsuḥ suvarṇasya ca rūpyasya ca | caturṇāṁ varṇānāṁ paṭimodakā abhūnsuḥ suvarṇasya ca rūpyasya muktāyā vaiḍūryasya || teṣāṁ khalu punar mahāmaudgalyāyana dvārāṇāṁ dvinnāṁ varṇānāṁ elūkā abhūnsuḥ suvarṇasya rūpyasya ca || teṣāṁ khalu punar mahāmaudgalyāyana dvārāṇāṁ caturṇāṁ varṇānāṁ indrakīlakā abhūnsu suvarṇasya ca rūpyasya ca muktāyā vaiḍūryasya ca | dvinnāṁ varṇānāṁ kapāṭāni abhūnsuḥ suvarṇasya ca rūpyasya ca | dvinnāṁ varṇānāṁ argalapāśā abhūnsuḥ suvarṇasya ca rūpyasya <a class='ref sen' id='sen1.196' href='#sen1.196'>Sen 1.196</a> ca || teṣāṁ khalu punar mahāmaudgalyāyana dvārāṇāṁ purato iṣikāni māpitāni abhūnsuḥ tripauruṣanaikhānyāni tripauruṣaparigohyāni dvādaśapauruṣā udvedhena citrāṇi darśanīyāni saptānāṁ varṇānāṁ suvarṇasya rūpyasya muktāyā vaiḍūryasya sphaṭikasya musāragalvasya lohitikāyāḥ || te khalu punar mahāmaudgalyāyana dvārā dvihi dvihi hemajālehi praticchannā abhūnsuḥ sauvarṇikena hemajālena rūpyamayena hemajālena || suvarṇasya hemajālasya rūpyamayīyo kiṁkiṇīyo abhūnsuḥ rūpyamayasya hemajālasya sauvarṇikā kiṁkiṇīyo abhūnsuḥ || teṣāṁ khalu punar mahāmaudgalyāyana hemajālānāṁ vāteritānāṁ vātasaṁghaṭṭitānāṁ ghoṣo niścarati valgu manojñaḥ āsecanako apratikūlo śravaṇāya | <span class='gap'>+ + + + + + + + +</span> evam eva mahāmaudgalyāyana teṣāṁ hemajālānāṁ vāteritānāṁ vātasaṁghaṭṭitānāṁ ghoṣo niścarati valgu manojñaḥ āsecanako apratikūlo śravaṇāya || dīpavatī khalu punar bho mahāmaudgalyāyana rājadhānī aśūnyā abhūṣi imehi evaṁrūpehi śabdehi sayyathāpi hastiśabdehi rathaśabdehi pattiśabdehi bherīśabdehi mṛdaṅgaśabdehi paṇavaśabdehi śaṁkhaśabdehi veṇuśabdehi vīṇāśābdehi gītaśabdehi vāditraśabdehi aśnutha khādatha pibatha detha dānāni karotha puṇyāni dharme caratha śramaṇabrāhmaṇeṣu bhadram astu vaḥ ti śabdehi || dīpavatīyaṁ khalu punaḥ rājadhānīyaṁ madhye valguyā nāma yaṣṭi abhūṣi citrā darśanīyā saptānāṁ varṇānāṁ suvarṇasya rūpyasya muktāyā vaiḍūryasya sphaṭikasya musāragalvasya lohitikāyā dvādaśayojanāni udvedhena catvāri yojanāni abhiniveśena ||</p>
<p><a class='ref sc' id='sc3' href='#sc3'>SC 3</a>arcimato khalu punaḥ mahāmaudgalyāyana rājñaḥ sudīpā nāma agramahiṣī abhūṣi prāsādikā darśanīyā akṣudrāvakāśā paramāye śubhāye varṇapuṣkalatāye samanvāgatā ||</p>
<p><a class='ref sc' id='sc4' href='#sc4'>SC 4</a>dvādaśehi mahāmaudgalyāyana varṣehi dīpaṁkaraḥ bodhisatvo tuṣitabhavanāto cyaviṣyati <a class='ref sen' id='sen1.197' href='#sen1.197'>Sen 1.197</a> śuddhāvāsā devā pratyekabuddhānām ārocayanti || bodhisatvo cyaviṣyati riṁcatha buddhakṣetraṁ ||</p>
<blockquote class='gatha'>
<p><a class='ref sc' id='sc5' href='#sc5'>SC 5</a>tuṣitabhavanād atiyaśo cyaviṣyati anantajñātadarśāvī |<br>
riṁcatha buddhakṣetraṁ <span class='gap'>+ + +</span> varalakṣaṇadharasya ||</p>
<p><a class='ref sc' id='sc6' href='#sc6'>SC 6</a>te śrutva buddhaśabdaṁ pratyekajināḥ maheśvaravarāṇāṁ |<br>
nirvāṁsu muktacittā svayaṁbhuno cittavaśavartī ||</p>
</blockquote>
<p><a class='ref sc' id='sc7' href='#sc7'>SC 7</a>dvādaśehi mahāmaudgalyāyana varśehi dīpaṁkaro bodhisatvo tuṣitabhavanāto cyaviṣyati śuddhāvāsā devā brāhmaṇaveṣaṁ nirmiṇitvā mantrāṁś ca vedāṁś ca dvātriṁśac ca mahāpuruṣalakṣaṇāni brāhmanānāṁ vācenti yathā bodhisatve ihāgate vyākarensuḥ ||</p>
<p><a class='ref sc' id='sc8' href='#sc8'>SC 8</a>atha khalu mahāmaudgalyāyana bodhisatvo cyavanakāle tuṣitabhavanāto catvāri mahāvilokitāni vilokayati | tadyathā kālavilokitaṁ deśavilokitaṁ dvīpavilokitaṁ kulavilokitaṁ || dvihi kulehi mahāmaudgalyāyana bodhisatvā jāyanti kṣatriyakule brāhmaṇakule vā || yasmiṁ kule mahāmaudgalyāyana bodhisatvā jāyanti taṁ kulaṁ ṣaṣṭīhi aṅgehi samanvāgataṁ bhavati || katamehi ṣaṣṭīhi aṅgehi samanvāgataṁ bhavati || abhijñātaṁ ca mahāmaudgalyāyana taṁ kulaṁ bhavati | parijñātaṁ ca taṁ kulaṁ bhavati | akṣudrāvakāśaṁ ca taṁ kulaṁ bhavati | jātisampannaṁ ca bhavati | gotrasampannaṁ ca pūrvapuruṣayugasampannaṁ ca | abhijñātapūrvayugasampannaṁ ca | maheśākhyapūrvayugasampannaṁ ca | bahustrīkaṁ ca | bahupuruṣaṁ ca | alolaṁ ca | alubdhaṁ ca | abhītaṁ ca | adīnaṁ ca | prajñāvantaṁ ca | śīlavantaṁ ca | svāpateyam aprekṣamāṇaṁ ca | taṁ kulaṁ bhogāṁ ca bhuṁjati | dṛḍhamitraṁ ca taṁ kulaṁ bhavati | kṛtajñaṁ ca | vidhijñaṁ ca | acchandagāmi ca | adoṣagāmi <a class='ref sen' id='sen1.198' href='#sen1.198'>Sen 1.198</a> ca | amohagāmi ca | abhayagāmi ca | avadyabhīru ca | sthūlabhikṣaṁ ca | puruṣakāramatiṁ ca | dṛḍhavikramaṇaṁ ca | cetiyapūjakaṁ ca | devapūjakaṁ ca | pūrvapitṛpūjakaṁ ca | kriyādhimuktaṁ ca | tyāgādhimuktaṁ ca | vratādhimuktaṁ ca | labdhapūrvāparaṁ ca | abhidevaghoṣaghuṣṭaṁ ca | kulajyeṣṭhaṁ ca | kulaśreṣṭhaṁ ca | kulapravaraṁ ca | kulavaśiprāptaṁ ca | maheśākhyaṁ ca | mahāparivāraṁ ca | aśramaparivāraṁ ca | anuraktaparivāraṁ ca | abhedyaparivarañ ca | mātṛjñaṁ ca | pitṛjnaṁ ca | śrāmaṇyaṁ ca | brāhmaṇyaṁ ca | kulajyeṣṭhāpacāyakaṁ ca | prabhūtadhanadhānyaṁ ca | prabhūtakośakoṣṭhāgāraṁ ca | prabhūtahastyaśvagaveḍakaṁ ca | prabhūtadāsīdāsakarmakarapauruṣeyaṁ ca | duṣpradharṣaṁ ca tat kulaṁ bhavati parehi pratyarthakehi pratyamitrehi || yasmiṁ kule mahāmaudgalyāyana bodhisatvā jāyanti tat kulaṁ imehi ṣaṣṭīhi aṁgehi samanvāgataṁ bhavati || ye te satvā kulasaṁpannā bhavanti evaṁrūpā satvā mahākaruṇāṁ pratilabhanti ||</p>
<p><a class='ref sc' id='sc9' href='#sc9'>SC 9</a>atha mahāmaudgalyāyana bodhisatvo cyavanakāle mahāsaṁvidhānaṁ karoti || devaputrasahasrāṇi devaputreṇa uktā || ṣoḍaśahi mahājanapadehi madhyadeśehi upapadyatha kṣatriyamahāśāleṣu ca kuleṣu gṛhapatimahāśāleṣu kuleṣu ca rājakuleṣu ca rājāmātyakuleṣu ca | yuṣmehi vinītehi mahājanakāyo vinayaṁ āgamiṣyati ||</p>
<p><a class='ref sc' id='sc10' href='#sc10'>SC 10</a>bodhisatvo cyavanakāle avalokayati kahim upapadyāmi || ayaṁ arcimo rājā katapuṇyo maheśākhyo ca cakravartī caturdvīpādhipatiḥ eṣo mama pitā yogyo || mātaram <a class='ref sen' id='sen1.199' href='#sen1.199'>Sen 1.199</a> anveṣati yā prāsādikā bhaveya kulīnā ca śucigātrā ca mandarāgā ca alpāyuṣkā ca yasyā śeṣā sasaptarātrā daśa māsā āyuṣpraṁāṇato avaśiṣṭā bhavensuḥ ||</p>
<blockquote class='gatha'>
<p><a class='ref sc' id='sc11' href='#sc11'>SC 11</a>sarveṣāṁ bodhisatvānāṁ janetvā puruṣottamāṁ |<br>
carame saptame divase mātā jahati jīvitaṁ ||</p>
<p><a class='ref sc' id='sc12' href='#sc12'>SC 12</a>atra kiṁ kāraṇaṁ bhavati yadi sarvajñamātaro |<br>
janetvā puruṣaśreṣṭhaṁ śīghraṁ jahanti jīvitaṁ ||</p>
<p><a class='ref sc' id='sc13' href='#sc13'>SC 13</a>vasanto tuṣite kāye bodhisatvo mahāsmṛtiṁ |<br>
labhate śubhakarmeṇa parīkṣanto janetriyaṁ ||</p>
<p><a class='ref sc' id='sc14' href='#sc14'>SC 14</a>yasyeha pariśeṣaṁ syā nārīye jīvitaṁ bhavet* |<br>
divasāni sapta māsā ca daśa tasyā uram otaret* ||</p>
<p><a class='ref sc' id='sc15' href='#sc15'>SC 15</a>kiṁ kāraṇaṁ ayuktaṁ hi asmadvidham anuttaraṁ |<br>
dhāretvā uttare kāle maithunaṁ parisevituṁ ||</p>
<p><a class='ref sc' id='sc16' href='#sc16'>SC 16</a>athāpi pratiseveyuḥ kāmāṁ sugatamātari |<br>
na pitā devasaṁghānāṁ bhinnavṛtto ti vakṣyate ||</p>
<p><a class='ref sc' id='sc17' href='#sc17'>SC 17</a>bhagavāṁ ca nāma kāmānāṁ doṣāṁ satataṁ bhāṣati |<br>
atha ca lokanāthasya mātā kāmāṁ niṣevati ||</p>
<p><a class='ref sc' id='sc18' href='#sc18'>SC 18</a>ye ca nṛpatināṁ veśmasthāni ratnakaraṇḍakā |<br>
ratanaṁ puruṣaśreṣṭhā bhājanaṁ jinamātara iti ||</p>
</blockquote>
<p><a class='ref sc' id='sc19' href='#sc19'>SC 19</a>samanveṣanto mahāmaudgalyāyana bodhisatvo adrākṣīt* || dīpavatīye rājadhānīye <a class='ref sen' id='sen1.200' href='#sen1.200'>Sen 1.200</a> rājño arcimasya sudīpā devī prāsādikā ca kulīnā śucigātrā ca mandarāgā ca alpāyuṣkā ca sasaptarātrāṇi cāsyā daśa māsāni āyuṣpramāṇato avaśiṣṭā ||</p>
<blockquote class='gatha'>
<p><a class='ref sc' id='sc20' href='#sc20'>SC 20</a>paśyati vilokayanto lokaṁ atha arcimasya orodhe |<br>
nārīṁ amaravadhunibhāṁ vidyullatānibhāṁ iva sudīpāṁ ||</p>
<p><a class='ref sc' id='sc21' href='#sc21'>SC 21</a>so tāṁ niśāmya jananīṁ āmantrayate amarāṁ cyaviṣyāmi |<br>
antimam upeṣyi vāsaṁ garbhe marumānuṣasukhārthaṁ ||</p>
<p><a class='ref sc' id='sc22' href='#sc22'>SC 22</a>taṁ avaca devasaṁgho kṛtāṁjalipuṭo varābharaṇadhārī |<br>
ṛdhyatu uttamapudgala tava praṇidhi ahīnaguṇarūpa ||</p>
<p><a class='ref sc' id='sc23' href='#sc23'>SC 23</a>vayaṁ api lokahitāya manoramām ośiritva kāmaratiṁ |<br>
pūjārthaṁ tava atideva manuṣyaloke vasiṣyāmo ||</p>
<p><a class='ref sc' id='sc24' href='#sc24'>SC 24</a>te vimalaruciravarṇaṁ mandāravapuṣpavarṣam ākāśe |<br>
pravarṣinsu udagracittāḥ śuciṁ sumadhurāhi vācāhi ||</p>
<p><a class='ref sc' id='sc25' href='#sc25'>SC 25</a>yam amaravasanā praśamanamanoramā śokaduḥkhavinimiśrā|<br>
na nandasi na ca niṣevasi kāmān idam adbhutaṁ tubhyaṁ ||</p>
<p><a class='ref sc' id='sc26' href='#sc26'>SC 26</a>yaṁ pi abhibhūya marugaṇaṁ jambūnadaparvatopamaprakāśo |<br>
udyotayasi daśa diśāṁ surarṣabha idaṁ āścaryaṁ ||</p>
<p><a class='ref sc' id='sc27' href='#sc27'>SC 27</a>abhibhavasi devasaṁghāṁ samaheśvaradānavāṁ samāragaṇāṁ |<br>
tārāgaṇāṁ khagacarāṁ amitamati idaṁ pi āścaryaṁ ||</p>
<p><a class='ref sc' id='sc28' href='#sc28'>SC 28</a>kiṁ cāpi viprayogaṁ tvayā na icchāma bhūtasaṁghaguru |<br>
<a class='ref sen' id='sen1.201' href='#sen1.201'>Sen 1.201</a> api tu aravindanayanā bhaviṣyasi gatir naramarūṇāṁ ||</p>
<p><a class='ref sc' id='sc29' href='#sc29'>SC 29</a>atha cyavanakālasamaye viśuddhaśatapatrapadmanayanasya |<br>
ānandito marugaṇaḥ ghoṣeti diśāhi sarvāhi ||</p>
<p><a class='ref sc' id='sc30' href='#sc30'>SC 30</a>eṣā ca vartati kathā tuṣitapure sā ca apratimā sudīpā |<br>
rājño ’rcimasya mahiṣī rājānam upetya idam āha ||</p>
<p><a class='ref sc' id='sc31' href='#sc31'>SC 31</a>sā hariṇavatsanayanā viśuddhagandharvavadhunibhā śyāmā |<br>
sahitam idaṁ arcimasya sumadhuram idam abravi sudīpā ||</p>
<p><a class='ref sc' id='sc32' href='#sc32'>SC 32</a>ābharaṇastambhitabhujā pravaravasanadhāriṇī sakhīhi saha |<br>
tvayā vinā rājarṣabha rajanīm imāṁ kṣapayituṁ chando ||</p>
<p><a class='ref sc' id='sc33' href='#sc33'>SC 33</a>śataraśmisya naravarā prāsādavarasya uttamāṁ bhūmiṁ |<br>
śayanavaram āruhe yatra kumudavasanasannibhaṁ vimalaṁ ||</p>
<p><a class='ref sc' id='sc34' href='#sc34'>SC 34</a>tena vacanena tuṣṭo devīye arcimāṁ manāpena |<br>
āmantrayati naravaro parivāram udagrasaṁkalpo ||</p>
<p><a class='ref sc' id='sc35' href='#sc35'>SC 35</a>prativedayantu me laghu śataraśmiṁ pravarakusumasaṁcchannaṁ |<br>
muktakusumāvakīrṇaṁ karotha divi devabhuvanaṁ vā ||</p>
<p><a class='ref sc' id='sc36' href='#sc36'>SC 36</a>osaktapaṭṭadāmaṁ śataraśmiṁ śobhatāṁ capalam eva |<br>
varahemajālacchannaṁ sumeruvaraśṛṁgasaṁkāśaṁ ||</p>
<p><a class='ref sc' id='sc37' href='#sc37'>SC 37</a>caturaṁginī ca senā saśūlanārācatomaravicitrā |<br>
parivārayatāṁ capalaṁ śataraśmimanojñasaṁghātaṁ ||</p>
<p><a class='ref sc' id='sc38' href='#sc38'>SC 38</a>osṛṣṭā yevājñā narapatinā sajjaṁ eva ca sarva |<br>
kṛtvā tatra svakulaṁ rājānam upetya idam āhu ||</p>
<p><a class='ref sc' id='sc39' href='#sc39'>SC 39</a><a class='ref sen' id='sen1.202' href='#sen1.202'>Sen 1.202</a> varṣasahasram anūnaṁ āyuḥ paripāletu mahīpālo |<br>
sajjaṁ ti vimānavaraṁ śobhati tava harṣasaṁjananaṁ ||</p>
<p><a class='ref sc' id='sc40' href='#sc40'>SC 40</a>atha sā amaravadhunibhā devī utthāya āsanavarāto |<br>
abravīt* mahīpativaraṁ āditye astamitamātre ||</p>
<p><a class='ref sc' id='sc41' href='#sc41'>SC 41</a>eṣā samādiyāmi prāṇiṣu avihiṁsaṁ brahmacariyaṁ ca |<br>
viramāmi cāpy adinnān madyād anibaddhavacanāc ca ||</p>
<p><a class='ref sc' id='sc42' href='#sc42'>SC 42</a>akhilavacanāc ca naravara prativiramāmi tathaivaṁ paiśūnyāt* |<br>
paruṣavacanāc ca narapati viramāmi ayaṁ mama cchando ||</p>
<p><a class='ref sc' id='sc43' href='#sc43'>SC 43</a>parakāmeṣu ca īrṣyāṁ na saṁjaneṣyaṁ nāpi abhidrohaṁ |<br>
bhūteṣu upajaneṣyaṁ viparītamatiṁ ca vijahāmi ||</p>
<p><a class='ref sc' id='sc44' href='#sc44'>SC 44</a>ekādaśaprakāraṁ śīlaṁ sevāmy ahaṁ pṛthivīpāla |<br>
rajanīm imām anūnām evaṁ mama jāyate chandaḥ ||</p>
<p><a class='ref sc' id='sc45' href='#sc45'>SC 45</a>api ca kkhu bhūmipālā kāmavitarko mā māṁ pratikāṁkṣi |<br>
preṣaya mā te apuṇyaṁ bhaveya mama brahmacāriṇiye ||</p>
<p><a class='ref sc' id='sc46' href='#sc46'>SC 46</a>sarve tava saṁkalpāṁ paripuremīti pārthivo avaci |<br>
abhirama bhavanavaragatā ahaṁ ca rājyaṁ ca te vaśyaṁ ||</p>
<p><a class='ref sc' id='sc47' href='#sc47'>SC 47</a>sā strīsahasram agryaṁ anuraktaṁ gṛhya taṁ vimānavaraṁ |<br>
abhiruhya abhiniṣīde manāpaparipūrṇasaṁkalpā ||</p>
<p><a class='ref sc' id='sc48' href='#sc48'>SC 48</a>sā kañcid eva kālaṁ tasmiṁ himakumudapuṇḍarīkanibhe |<br>
śayane prasamadamaratā tuṣṇīṁbhāvena kṣepayati ||</p>
<p><a class='ref sc' id='sc49' href='#sc49'>SC 49</a><a class='ref sen' id='sen1.203' href='#sen1.203'>Sen 1.203</a> sā dāni dakṣiṇena pārśvena parinyāse śarīravaraṁ |<br>
kusumalatā va drumavaraṁ śayanaṁ parivelliyāśāyitā ||</p>
<p><a class='ref sc' id='sc50' href='#sc50'>SC 50</a>atha tāṁ niśāmya śayanopagatāṁ devīṁ divi pramadārūpanibhāṁ |<br>
tuṣitālayā cyaviya devagaṇāḥ prāsādamūrdhni pratisthihiṁsu ||</p>
<p><a class='ref sc' id='sc51' href='#sc51'>SC 51</a>te mūrdhanā abhinatā sarve hṛṣṭā kṛtāṁjalipuṭāḥ amarā |<br>
vandanti tāṁ vipulapuṇyadharāṁ devīṁ jinasya jananīṁ śayane ||</p>
<p><a class='ref sc' id='sc52' href='#sc52'>SC 52</a>atha kautūhalaparaṁ saṁjaniyā bahudevakanyā śucimālyadharā |<br>
jinamātur upagatā draṣṭumanā prāsādamūrdhni pratiṣṭhihiṁsu ||</p>
<p><a class='ref sc' id='sc53' href='#sc53'>SC 53</a>upasaṁkramitvā śayanopagatāṁ devīṁ niśāmya varavidyunibhāṁ |<br>
prītisukhaṁ vipulaṁ saṁjaniyā atha saṁpravarṣi divijaṁ kusumaṁ ||</p>
<p><a class='ref sc' id='sc54' href='#sc54'>SC 54</a>mānuṣyakaṁ pi kila edṛśakaṁ rūpaṁ sujātam idam āścaryaṁ |<br>
kaṁcit kālaṁ sthihiya-m-antarato nāyaṁ samā maruvadhūhi bhave ||</p>
<p><a class='ref sc' id='sc55' href='#sc55'>SC 55</a>līlāṁ niśāmayatha he sakhikā pramadāy’ imasya yatha opayikāṁ |<br>
śayane virocati manaṁ harati vibhrājate kanakamarīcir iva ||</p>
<p><a class='ref sc' id='sc56' href='#sc56'>SC 56</a>ayan taṁ dhareṣyati mahāpuruṣaṁ atyantadānadamaśīlarataṁ |<br>
sarvāśravāntakaraṇaṁ virajaṁ kiṁ hāyate tava narendravadhū ||</p>
<p><a class='ref sc' id='sc57' href='#sc57'>SC 57</a>cāpodare karatalapratime vararomarājivicitre rucire |<br>
iha so bhaviṣyati anantamatiḥ satataṁ alipta aśubhena śuci ||</p>
<p><a class='ref sc' id='sc58' href='#sc58'>SC 58</a>bahudīrgharātranicitaṁ kuśalaṁ pramadāy’ imasya vipulaṁ paramaṁ |<br>
<a class='ref sen' id='sen1.204' href='#sen1.204'>Sen 1.204</a> yā taṁ dhareṣyati anantaguṇaṁ cirarātrasannicitapuṇyabalaṁ<br>
anurūpā tvaṁ ca pramadā pravarā mātā sa caiṣa puruṣapravaro |<br>
putro prahīnavanatho virajo kiṁ hāyate tava narendavadhū ||</p>
<p><a class='ref sc' id='sc59' href='#sc59'>SC 59</a>atha rākṣasā vividharūpadharā āṇattā divi parito capalaṁ |<br>
tiṣṭhantu bho pravaraśastradharāḥ sarvadiśā kurutha asaṁvaraṇā ||</p>
<p><a class='ref sc' id='sc60' href='#sc60'>SC 60</a>teṣām anantara dvijihvagaṇā ārakṣahetu diśatāsu sthitāḥ |<br>
vātaṁ pi yeṣa calitaṁ śruṇiya krodhaṁ samutpatati agnisamo ||</p>
<p><a class='ref sc' id='sc61' href='#sc61'>SC 61</a>teṣām anantaragatās thapitā yakṣāḥ pradīptaśikharā vikṛtā |<br>
ye duṣṭacittā vinivārayātha mā ca vadhaṁ kurutha kasya cāpi ||</p>
<p><a class='ref sc' id='sc62' href='#sc62'>SC 62</a>teṣām anantarasthitā balavāṁ gandharvasaṁgho śubharūpadharāḥ |<br>
ārakṣahetu śubhacāpadharā varalakṣaṇā vipulabuddhimato ||</p>
<p><a class='ref sc' id='sc63' href='#sc63'>SC 63</a>catvāri lokapatino sthapitā gagane svayaṁparivāreṇa saha |<br>
adya cyaviṣyati kila bhagavāṁ lokasya arthasukhavṛddhikaro ||</p>
<p><a class='ref sc' id='sc64' href='#sc64'>SC 64</a>tridaśehi sārdhaṁ tridaśapravaro sthitu antarīkṣe varacakradharo |<br>
aciraṁ cyaviṣyati cyutiṁ caramāṁ ākāṁkṣamāṇa sukhaṁ apratimaṁ ||</p>
<p><a class='ref sc' id='sc65' href='#sc65'>SC 65</a>devīya mūle bahu devagaṇā kṛtvā daśāṁguliṁ natābhimukhā |<br>
samudīrayanti vacanaṁ madhuraṁ ullokayanti tuṣiteṣu jinaṁ ||</p>
<p><a class='ref sc' id='sc66' href='#sc66'>SC 66</a>vyavadānasannicitapuṇyabalā samayo khu antimam upetu bhavaṁ |<br>
sajjā tāva bhavati te jananī anukampa dāni duḥkhitāṁ janatāṁ ||</p>
<p><a class='ref sc' id='sc67' href='#sc67'>SC 67</a><a class='ref sen' id='sen1.205' href='#sen1.205'>Sen 1.205</a> eṣo cyavāmi iti muṁci girāṁ śubhaṁ vacanaṁ udīrayi <span class='gap'>+ + + + + +</span> |<br>
atha supinaṁ janani jinasya tasmiṁ kṣaṇe paśyate varavipākaphalaṁ ||</p>
<p><a class='ref sc' id='sc68' href='#sc68'>SC 68</a>himarajatanibho se ṣaḍviṣāṇo sucaraṇacārubhujo suraktaśīrṣo |<br>
udaram upagato gajapradhāno lalitagatiḥ anavadyagātrasandhiḥ ||</p>
</blockquote>
<p><a class='ref sc' id='sc69' href='#sc69'>SC 69</a>na khalu punar mahāmaudgalyāyana bodhisatvā kālapakṣe mātuḥ kukṣim avakrāmanti | atha pūrṇāyāṁ pūrnamāsyāṁ puṣyanakṣatrayogayuktāyāṁ bodhisatvā mātuḥ kukṣim avakrāmanti || upoṣadhikāyāṁ ārohasampannāyāṁ pariṇāhasampannāyāṁ vyaktāyāṁ agrayauvanamaṇḍaprāptāyāṁ vinītāyāṁ bahuśrutāyāṁ smṛtāyāṁ samprajānāyāṁ sarvākārapradakṣiṇacittāyāṁ sarvākārapratirūpāyāṁ pramadottamāyāṁ bodhisatvā mātuḥ kukṣim avakrāmanti || bodhisatvena mahāmaudgalyāyana tuṣitabhavanagatena cyavanakāle prabhā osṛṣṭā yāye prabhāye sarvaṁ buddhakṣetraṁ obhāsitaṁ ||</p>
<p><a class='ref sc' id='sc70' href='#sc70'>SC 70</a>devaputro devaputraṁ pṛcchati ||</p>
<blockquote class='gatha'>
<p><a class='ref sc' id='sc71' href='#sc71'>SC 71</a>kiṁ kāraṇaṁ suravareṇa prabhā pramuktā<br>
candrāṁśuśītalatarā kanakāvadātā |<br>
yenāsureśvaragaṇā manujeśvarāś ca<br>
prahlāditā ca narakā jvalanārcikalpā ||</p>
</blockquote>
<p><a class='ref sc' id='sc72' href='#sc72'>SC 72</a>so dāni āha ||</p>
<blockquote class='gatha'>
<p><a class='ref sc' id='sc73' href='#sc73'>SC 73</a>ye tatra tatra janatāṁ pratipālayanti<br>
saṁsārapaṁjaragatāṁ madanābhibhūtāṁ |<br>
teṣāṁ vimokṣakaraṇena mahāyaśena<br>
āmantraṇārthaṁ anaghena prabhā pramuktā ||</p>
</blockquote>
<p><a class='ref sc' id='sc74' href='#sc74'>SC 74</a><a class='ref sen' id='sen1.206' href='#sen1.206'>Sen 1.206</a> bodhisatvo āha ||</p>
<blockquote class='gatha'>
<p><a class='ref sc' id='sc75' href='#sc75'>SC 75</a>muṁcatha amarā purāṇi na kila prāmodyasya ayaṁ kālaḥ |<br>
jarāmaraṇapuraṁ bhettuṁ kālo jñānaprahāreṇa ||</p>
</blockquote>
<p><a class='ref sc' id='sc76' href='#sc76'>SC 76</a>bodhisatvo smṛto saṁprajāno pradakṣiṇacitto mātuḥ kukṣim avakrānto iti ||</p>
<blockquote class='gatha'>
<p><a class='ref sc' id='sc77' href='#sc77'>SC 77</a>so nadiya siṁhanādaṁ narasiṁho cyavanakālasamayasmiṁ |<br>
antarahito kṣaṇena narendrabhavane samutpadye ||</p>
<p><a class='ref sc' id='sc78' href='#sc78'>SC 78</a>yo so tuṣitaṁ kāyaṁ obhāseti śubhena varṇena |<br>
devapurāc cyavamāno anativaro lokapradyotaḥ ||</p>
<p><a class='ref sc' id='sc79' href='#sc79'>SC 79</a>sabrahmakaṁ ca lokaṁ saśramaṇabrāhmaṇā prajā sarvā |<br>
varṇen’ obhāseti anativaraḥ lokapradyoto ||</p>
<p><a class='ref sc' id='sc80' href='#sc80'>SC 80</a>āścaryam adbhutam idaṁ paśyatha yāvat* maharddhikaḥ śāstā|<br>
smṛtimāṁ susaṁprajāno mātuḥ kukṣismiṁ okrānto ||</p>
<p><a class='ref sc' id='sc81' href='#sc81'>SC 81</a>yāvac ca naravarapravara uttamalakṣaṇasamaṁgi asthāsi |<br>
mātāye kukṣismiṁ smṛtimatimāṁ saṁprajāno ca ||</p>
</blockquote>
<p><a class='ref sc' id='sc82' href='#sc82'>SC 82</a>samanantaraukrānte ca mahāmaudgalyāyana bodhisatve mahāsatve mātuḥ kukṣismiṁ iyaṁ mahāpṛthivī atīva ṣaḍvikāraṁ kampe saṁkampe prakampe saṁharṣaṇīyaṁ ca kampe darśanīyaṁ ca harṣanīyaṁ ca modanīyaṁ ca premanīyaṁ ca prahlādanīyaṁ ca nirvarṇanīyaṁ ullokanīyaṁ ca <a class='ref sen' id='sen1.207' href='#sen1.207'>Sen 1.207</a> āsecanakaṁ ca apratikūlaṁ ca prāsādikaṁ ca prasaraṇīyaṁ ca nirudvegaṁ ca niruttrāsaṁ ca || kampamānā ca punar na kaṁcit satvaṁ vyābādhati yam idaṁ jaṁgamaṁ sthāvaraṁ vā ||</p>
<blockquote class='gatha'>
<p><a class='ref sc' id='sc83' href='#sc83'>SC 83</a>tato ayaṁ sāgaramerumaṇḍalā<br>
prakampitā ṣaḍvidham āsi medinī |<br>
kṛto ca loko vimalo manoramo<br>
mahāndhākārāpanudasya tejasā ||</p>
<p><a class='ref sc' id='sc84' href='#sc84'>SC 84</a>so ’yaṁ mahānubhāvo smṛtiṁāṁ tuṣitabhavanāc cyavitvāna |<br>
pāṇḍaravarāhakanibho bhavitva gajarūpī ṣaḍḍanto ||</p>
<p><a class='ref sc' id='sc85' href='#sc85'>SC 85</a><span class='var' title='Senart: vīraśayane'>vīrāsane</span> śayantiye poṣadhikāye viśuddhavasanāye |<br>
smṛto saṁprajāno kuśalo mātuḥ kukṣismiṁ okrāntaḥ ||</p>
<p><a class='ref sc' id='sc86' href='#sc86'>SC 86</a>sā ca rajanīprabhāte ākhyāsi bhartuno manāpasya |<br>
rājavara pāṇḍaro me gajarājā kukṣim okrānto ||</p>
<p><a class='ref sc' id='sc87' href='#sc87'>SC 87</a>taṁ śṛṇuya bhartu rājā vaipaṁcanikāṁ samāgatāṁ avaci |<br>
supinasmiṁ asyā sarve bhaṇātha bhūtaṁ phalavipākaṁ ||</p>
<p><a class='ref sc' id='sc88' href='#sc88'>SC 88</a>te tatrāpi avaciṁsu nimittikā pṛcchitā svayaṁ rājñā |<br>
<span class='var' title='Senart: lakṣadharo'>dvātriṁśallakṣaṇadharo</span> kukṣiṁ devīya okrānto ||</p>
<p><a class='ref sc' id='sc89' href='#sc89'>SC 89</a>hṛṣṭo bhavāsi naravara yasya tava kulasmiṁ pratyutpanno |<br>
pṛthivīdhara varagarbho anupamasatvo mahāsatvo ||</p>
<p><a class='ref sc' id='sc90' href='#sc90'>SC 90</a>yatha maya paurāṇānām ācāryāṇāṁ svayaṁ samupāhṛtaṁ |<br>
<a class='ref sen' id='sen1.208' href='#sen1.208'>Sen 1.208</a> dve ’sya gatayo ananyā bhavanti naravīraśārdūla ||</p>
<p><a class='ref sc' id='sc91' href='#sc91'>SC 91</a>yadi āsiṣyati agāre mahīpati hoti saratano maharddhiko |<br>
nityānubaddhavijayo rājaśatasahasraparivāro ||</p>
<p><a class='ref sc' id='sc92' href='#sc92'>SC 92</a>atha khalu pravrajiṣyati cāturdvīpāṁ mahīṁ vijahiyāna |<br>
hohiti ananyaneyo buddho tenā naramarūṇāṁ ||</p>
</blockquote>
<p><a class='ref sc' id='sc93' href='#sc93'>SC 93</a>yāvattakā nāgarājāno nāgādhipatayo te sarve bodhisatvasya rakṣāvaraṇaguptīye autsukyam āpadyensuḥ || bodhisatve khalu punar mahāmaudgalyāyana mātuḥ kukṣigate yāvanto suvarṇarājāno suvarṇādhipatayo te sarve bodhisatvasya rakṣāvaraṇaguptīye autsukyam āpadyensuḥ || catvāro pi mahārājāno bodhisatvasya rakṣāvaraṇaguptīye autsukyam āpadyensuḥ ||</p>
<blockquote class='gatha'>
<p><a class='ref sc' id='sc94' href='#sc94'>SC 94</a>caturo pi lokapālā rakṣām akarinsu lokanāthasya |<br>
mā kocī ahitaiṣī namucibalanudaṁ vihiṁseya ||</p>
</blockquote>
<p><a class='ref sc' id='sc95' href='#sc95'>SC 95</a>śakro devānām indro suyāmo pi devaputro saṁtuṣito pi devaputro sunirmito pi devaputro vaśavartī pi devaputro mahābrahmā pi śuddhāvāso pi devaputro bodhisatvasya mātuḥ kukṣigatasya rakṣāvaraṇaguptīye autsukyam āpadyensuḥ ||</p>
<blockquote class='gatha'>
<p><a class='ref sc' id='sc96' href='#sc96'>SC 96</a>sahasrāṇi devānām arcimapuram upagatāni tuṣṭāni |<br>
ārakṣārthaṁ <span class='gap'>+ + +</span> varabuddhino amarapuram iva ||</p>
<p><a class='ref sc' id='sc97' href='#sc97'>SC 97</a>manoramaṁ dīpavatīpuram uttamaṁ kṛtam anuviśantehi |<br>
manomayavikramagatehi amaragaṇehi abhivirocati ||</p>
<p><a class='ref sc' id='sc98' href='#sc98'>SC 98</a><a class='ref sen' id='sen1.209' href='#sen1.209'>Sen 1.209</a> devīṁ parivāretvā maheśvaragaṇānāṁ kila sahasrāṇi |<br>
aṣṭau gagaṇatalagatā ākāśagatā abhiniṣaṇṇā ||</p>
<p><a class='ref sc' id='sc99' href='#sc99'>SC 99</a>teṣāṁ dāniṁ pṛṣṭhato indrasahasrāṇi vimalaśikharāṇi |<br>
subahūni bahuguṇasya ārakṣārthaṁ niṣaṇṇāni ||</p>
<p><a class='ref sc' id='sc100' href='#sc100'>SC 100</a>teṣāṁ dāniṁ pṛṣṭhato devendrāṇāṁ sahasranayutāni |<br>
kāmāvacarā devā niṣaṇṇā gagane nirālambe ||</p>
<p><a class='ref sc' id='sc101' href='#sc101'>SC 101</a>teṣāṁ devagaṇānāṁ pṛṣṭhato asurā asurāṇāṁ ca dvijihvagaṇā ||</p>
<p><a class='ref sc' id='sc102' href='#sc102'>SC 102</a>yakṣāś ca vikṛtarūpā rākṣasasaṁghāś ca sanniṣāṇṇā ||</p>
<p><a class='ref sc' id='sc103' href='#sc103'>SC 103</a>etāye vidhiye gagaṇaṁ amaraśatasahasrasaṁkulaṁ śrīmaṁ |<br>
atyantasupariśuddhaṁ kuśalam upacitaṁ hi virajena ||</p>
</blockquote>
<p><a class='ref sc' id='sc104' href='#sc104'>SC 104</a>mahābrahmā āha</p>
<blockquote class='gatha'>
<p><a class='ref sc' id='sc105' href='#sc105'>SC 105</a>svapnāntare yā pramadā dadarśa<br>
sūryaṁ nabhā kukṣim anupraviṣṭaṁ |<br>
prasūyate sā varalakṣanāṁgaṁ<br>
so bhavati rājā balacakravarti ||</p>
<p><a class='ref sc' id='sc106' href='#sc106'>SC 106</a>svapnāntare yā pramadā dadarśa<br>
candraṁ nabhā kukṣim anupraviṣṭaṁ |<br>
prasūyate sā naradevagarbhaṁ<br>
so bhavati rājā varacakravartī ||</p>
<p><a class='ref sc' id='sc107' href='#sc107'>SC 107</a>svapnāntare yā pramadā dadarśa<br>
śvetaṁ gajaṁ kukṣim anupraviṣṭaṁ |<br>
prasūyate sā gajasattvasāraṁ<br>
so bhavati buddho budhitārthadharmo ||</p>
</blockquote>
<p><a class='ref sc' id='sc108' href='#sc108'>SC 108</a><a class='ref sen' id='sen1.210' href='#sen1.210'>Sen 1.210</a> devīṁ sa pṛcchati || kiṁ dharesi || sā āha || cakravartin ti ||</p>
<blockquote class='gatha'>
<p><a class='ref sc' id='sc109' href='#sc109'>SC 109</a>kukṣiṁ prabhāsayantaṁ kanakavapuṁ pravaralakṣaṇasamaṁgiṁ |<br>
dhāremi cakravartiṁ varapuruṣaṁ rājaśārdūlaṁ ||</p>
</blockquote>
<p><a class='ref sc' id='sc110' href='#sc110'>SC 110</a>devā nabhe bhagavato ghoṣam udīrayensuḥ || buddho bhaviṣyati na rājā balacakravartī || mahābrahmā gāthāṁ bhāṣati ||</p>
<blockquote class='gatha'>
<p><a class='ref sc' id='sc111' href='#sc111'>SC 111</a>gajaṁ ratnaśreṣṭhaṁ madanabalavegāpanayanaṁ<br>
pradīpaṁ lokasya tamatimiramohāpanayanaṁ |<br>
guṇānāṁ koṣaṁ tvaṁ aparimitaratnākaradharaṁ<br>
dharesi rājarṣi apratihatacakraṁ amararuciṁ ||</p>
</blockquote>
<p><a class='ref sc' id='sc112' href='#sc112'>SC 112</a>devī āha</p>
<blockquote class='gatha'>
<p><a class='ref sc' id='sc113' href='#sc113'>SC 113</a>yathā mama na rāgadoṣā prasahanti narendragarbham upalabhya |<br>
niḥsaṁśayaṁ bhaviṣyati samaruci yatha niścarati vācā ||</p>
</blockquote>
<p><a class='ref sc' id='sc114' href='#sc114'>SC 114</a>bodhisatve khalu punar mahāmaudgalyāyana mātuḥ kukṣigate bodhisatvamātā sukhaṁ gacchati tiṣṭhati pi niṣīdati pi śayyām api kalpayati bodhisatvasyaiva tejena | śastraṁ kāye na kramati na viṣaṁ nāgnir nāśaniḥ prasahati bodhisatvasyaiva tejena || bodhisatve khalu punar mahāmaudgalyāyana mātuḥ kukṣigate bodhisatvamātaraṁ devakanyā divyehi ucchādanaparimardanapariṣkārehi parijāgaranti || divyavastrasaṁvṛtaśarīrā divyābharaṇadhāriṇī bhavati bodhisatvasyaiva tejena || lābhinī bhavati divyānāṁ gandhānāṁ divyānāṁ mālyānāṁ divyānāṁ vilepanānāṁ divyānāṁ ojānāṁ bodhisatvasyaiva tejena || bodhisatve <a class='ref sen' id='sen1.211' href='#sen1.211'>Sen 1.211</a> khalu punar mahāmaudgalyāyana mātuḥ kukṣigate yo ’syā abhyantaraparivāro so ’syā atīva śuśrūṣitavyaṁ śrotavyaṁ manyati bodhisatvasyaiva tejena || bodhisatve khalu punar mahāmaudgalyāyana mātuḥ kukṣigate bodhisatvamātaraṁ ye paśyanti te tām upasaṁkramitvā kiṁkaraṇīyakapratisaṁyuktehi va nimantrenti bodhisatvasya eva tejena || na kiṁcid uparimena gacchati antamaśato pakṣī pi bodhisatvasyaiva tejena || bodhisatve khalu punar mahāmaudgalyāyana mātuḥ kukṣigate bodhisatvamātā alpābādhā bhavati alpātaṁkā | samāye vipākanīyagrahaṇīye samanvāgatā nāpy atiśītāye nāpy ati-uṣṇāye sammāpariṇāmāye bodhisatvasyaiva tejena || bodhisatve khalu punar mahāmaudgalyāyana mātuḥ kukṣigate bodhisatvamātā lābhinī praṇītānāṁ khādanīyabhojanīyānām agrarasānāṁ pratyagrarasānāṁ bodhisatvasyaiva tejena || bodhisatve khalu punar mahāmaudgalyāyana mātuḥ kukṣigate bodhisatvamātā vītarāgā bhavati | akhaṇḍam acchidram aśabalam akalmāṣaṁ pariśuddhaṁ paripūrṇaṁ brahmacaryaṁ carati || manasāpi tasyāḥ pramadottamāyā rāgo na utpadyati sarvapuruṣehi antamasato rājñāpi arcimatā || bodhisatve khalu punar mahāmaudgalyāyana mātuḥ kukṣigate bodhisatvamātā pañca śikṣāpadāni samādāya vartate | tāni ca sapūrvasamādinnāni bhavanti | bodhisatve khalu punar mahāmaudgalyāyana mātuḥ kukṣigate yāvatā nāgarājāno nāgarājādhipatayo aṇḍajā vā jarāyujā vā saṁsvedajā vā aupapādukā vā te niveśanam upasaṁkramitvā divyāni candanacūrṇāni prakiranti || evam agurucūrṇāni muktakusumāni ca prakirensuḥ samāptāye ca naṁ arcanāye arcayensuḥ paripūrṇāye ca nam arcanāye arcayensuḥ pariśuddhāye ca nam arcanāye arcayensuḥ || te divyāni candananacūrṇāni prakiritvā keśaracūrṇāni tamālapatracūrṇāni muktakusumāni prakirenti | <a class='ref sen' id='sen1.212' href='#sen1.212'>Sen 1.212</a> samāptāye naṁ arcayensuḥ paripūrṇāye ca nam arcanāye arcayensu pariṣuddhāye ca naṁ arcanāye arcayensuḥ || paripūrṇāye arcanāye arcayitvā pariśuddhāye arcanāye arcayitvā divyehi candanacūrṇehi prakiritvā divyehi agurucūrṇehi keśaracūrṇehi tamālapatracūrṇehi muktakusumehi okaritvā adhyokiritvā abhiprakiritvā bodhisatvamātāṁ trikhuttaṁ abhipradakṣiṇaṁ kṛtvā yenakāmaṁ prakraminsuḥ bodhisatvasyaiva tejena || bodhisatve khalu punar mahāmaudgalyāyana mātuḥ kukṣigate yāvatā suvarṇarājāno suvarṇādhipatayo aṇḍajā vā jarāyujā vā saṁsvedajā vā upapādukā vā te niveśanaṁ praviśitvā divyāni candanacūrṇāni prakiranti divyāny anekacūrṇāni prakiranti divyāni keśaracūrṇāni prakiranti divyāni tamālapatracūrṇāni prakiranti divyāni kusumacūrṇāni prakiranti | samāptāye ca naṁ arcanāye arcayensu paripūrṇāye ca naṁ arcanāye arcayensu pariśuddhāye ca naṁ arcanāye arcayensuḥ || divyāni cūrṇāni prakiritvā agurucūrṇāni keśaracūrṇāni tamālapatracūrṇāni prakiritvā divyāni ca muktakusumāni prakiritvā bodhisatvamātāṁ triṣkhuttaṁ pradakṣiṇaṁ kṛtvā yenakāmaṁ prakramensuḥ bodhisatvasyaiva tejena || bodhisatve khalu punar mahāmaudgalyāyana mātuḥ kukṣigate bodhisatvamātāṁ caturmahārājakāyikā devāḥ trāyastriṁśā yāmā tuṣitā nirmāṇaratiparanirmitavaśavartī brahmakāyikā śuddhāvāsakāyikā devā tasya niveśanaṁ praviśitvā divyehi candanacūrṇehi prakirensuḥ divyehi agurucūrṇehi tamālapatracūrṇehi divyehi ca muktakusumehi prakirensuḥ samāptāye ca naṁ arcanāye arcayensuḥ saṁparipūrṇāye ca <a class='ref sen' id='sen1.213' href='#sen1.213'>Sen 1.213</a> nam arcanāye arcayensuḥ pariśuddhāye ca naṁ arcanāye arcayensuḥ || te divyehi candanacūrṇehi okiritvā divyehi agurucūrṇehi divyehi keśaracūrṇehi divyehi tamālapatrehi divyehi muktakusumehi prakiritvā samāptāye ca naṁ arcanāye arcayitvā paripūrṇāye ca naṁ arcanāye arcayitvā pariśuddhāye ca naṁ arcanāye arcayitvā bodhisatvamātāṁ triṣkṛtvo pradakṣiṇīkṛtya yenakāmaṁ prakramensuḥ bodhisatvasyaiva tejena ||</p>
<p><a class='ref sc' id='sc115' href='#sc115'>SC 115</a>bodhisatvo khalu punar mahāmaudgalyāyana mātuḥ kukṣigato na cātinīcaṁ tiṣṭhati na ca ati-uccaṁ tiṣṭhati na ca avakubjako na uttānako na vāmapārśve tiṣṭhati na utkuṭiko || atha khalu mātur dakṣiṇe pārśve paryaṅkam ābhuṁjitvā tiṣṭhati || bodhisatvo khalu punar mahāmaudgalyāyana mātuḥ kukṣigato na pittena vā śleṣmeṇa vā rudhireṇa vā anyena vā puna kenacid aśucināpariśuddho tiṣṭhati || atha khalu ucchāditasnāpitaviśadagātro bodhisatvo mātuḥ kukṣismiṁ tiṣṭhati || bodhisatvo khalu punar mahāmaudgalyāyana mātuḥ kukṣigato mātaraṁ paśyati || bodhisatvamātāpi kukṣigataṁ bodhisatvaṁ paśyati vigraham iva jātarūpasya dṛṣṭvā ca bhavati āttamanā [kukṣiṁ obhāsentaṁ vigraham iva jātarūpasya] || yathā veruliyasya maṇi sphāṭikasamudgasmiṁ nihito asyā evam eva bodhisatvaṁ paśyati mātā kukṣim obhāsentaṁ vigraham iva jātarūpasya ||</p>
<p><a class='ref sc' id='sc116' href='#sc116'>SC 116</a><a class='ref sen' id='sen1.214' href='#sen1.214'>Sen 1.214</a> bodhisatve khalu punar mahāmaudgalyāyana mātuḥ kukṣigate devasaṁghāḥ sukharātriṁ sukhadivasaṁ pṛcchakā āgacchanti | tāṁ ca bodhisatvo abhinandati dakṣiṇakaram utkṣipya mātaram abādhamāno || bodhisatvaṁ khalu punar mahāmaudgalyāyana mātuḥ kukṣigataṁ devā nāgā yakṣā dānavā rākṣasā piśācā na jahanti divā vā rātriṁ vā na cātra āsaṁgakathā kathīyati kāmopasaṁhitā vā anyā vā asatyā kathā | nānyatra bodhisatvavarṇam eva bhāṣanti rūpataḥ sattvatas tejataḥ varṇataḥ yaśataḥ kuśalamūlataḥ || bodhisatvasya mātuḥ kukṣigatasya pūjā noparamati || divyāni tūryāṇi vādyanti divyāni agurudhūpani dhūpenti divyaṁ puṣpavarṣaṁ varṣati divyaṁ cūrṇaṁ varṣati || apsarasahasrāṇi ca upagāyanti upanṛtyanti pi || bodhisatve khalu punar mahāmaudgalyāyana mātuḥ kukṣigate bodhisatvamātāṁ devakanyāsahasrehi sārdhaṁ abhyābhavati hāsyaṁ ca kathā ca || prasuptāṁ ca punar bodhisatvamātaraṁ devakanyā māndāravadāmena parivījenti bodhisatvasya tejena || ayaṁ ca punar mahāmaudgalyāyana trisāhasramahāsahasrāyāṁ lokadhātūyam anuttarā garbhāvakrāntipāramitā ||</p>
<blockquote class='gatha'>
<p><a class='ref sc' id='sc117' href='#sc117'>SC 117</a>anyaṁ ca dāni paśyatha āścaryaṁ tasyā devaparṣāye |<br>
tāva vipulāye yā kathā abhū paramaharṣasaṁjananī ||</p>
<p><a class='ref sc' id='sc118' href='#sc118'>SC 118</a>na ca kāmakathānyā vā nāpy apsarasāṁ kathā na gītakathā |<br>
na ca vādyakathā teṣāṁ na pi bhuktakathā na pānakathā ||</p>
<p><a class='ref sc' id='sc119' href='#sc119'>SC 119</a>nābharaṇakathā teṣāṁ na pi vastrakathā pravartati kadācit* |<br>
<a class='ref sen' id='sen1.215' href='#sen1.215'>Sen 1.215</a> <span class='var' title='yā nodyānakathā?'>yānodyānakathā</span> vā manasāpi na jāyate teṣāṁ ||</p>
<p><a class='ref sc' id='sc120' href='#sc120'>SC 120</a>sādhū puṇyabalavato dyutī anupamā sadevakaṁ lokaṁ |<br>
abhibhavati nāyakasya vikasati eṣā kathā tatra ||</p>
<p><a class='ref sc' id='sc121' href='#sc121'>SC 121</a>sādhuṁ garbhāvakramaṇām anopamaṁ rūpapāramigatasya |<br>
iti vikasati bahuvidhā kathā pariṣāmadhye etasmiṁ ||</p>
<p><a class='ref sc' id='sc122' href='#sc122'>SC 122</a>sādhūhi nirāmiṣehi saṁjñāpadehi kṣapenti taṁ kālaṁ |<br>
varabuddhino iyaṁ api kathā vikasati pariṣāmadhye ||</p>
<p><a class='ref sc' id='sc123' href='#sc123'>SC 123</a>evaṁ ca bahuprakārāṁ kathāṁ kathentā ramanti devagaṇā |<br>
rūpaṁ varṇaṁ tejaṁ balaṁ ca virajasya kathayantā ||</p>
</blockquote>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
