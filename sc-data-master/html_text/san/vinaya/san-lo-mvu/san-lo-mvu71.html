<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu71' lang='san'>
<header>
<ul>
<li class='division'>Mahāvastu</li>
</ul>
<h1>71. The Jātaka of Vijitāvi, King of Videha</h1>
</header>
<p><a class='ref sc' id='sc1' href='#sc1'>SC 1</a>api ca bhikṣavaḥ na etarahiṁ evāhaṁ puṇyānāṁ varṇavādī | anyadāpi ahaṁ puṇyānāṁ varṇavādī || bhikṣū āhansuḥ || anyadāpi bhagavan* || bhagavān āha || anyadāpi bhikṣavaḥ ||</p>
<p><a class='ref sc' id='sc2' href='#sc2'>SC 2</a>bhūtapūrvaṁ bhikṣavo atītam adhvānaṁ mithilāyāṁ rājā vijitāvī nāma rājyaṁ kārayati kṛtapuṇyo maheśākhyo susaṁgṛhītaparijano dānasaṁvibhāgaśīlo || tasya na kiṁcid aparityaktaṁ śramaṇehi brāhmaṇehi kṛpaṇehi vanīpakehi | yasya hastinā artho tasya hastiṁ deti | yasyāśvenārtho tasyāśvaṁ deti | yasya rathenārtho tasya rathaṁ deti | yasya yādṛśehi yānehi artho tasya tādṛśāni yānāni deti | yasya nārīhi artho tasya sarvālaṁkāravibhūṣitāṁ nāriṁ deti | yasya dāsīhi artho tasya <a class='ref sen' id='sen3.42' href='#sen3.42'>Sen 3.42</a> dāsīyo deti | yasya dāsehi artho tasya dāsāni deti | yasya vastrehi artho tasya vastrāṇi deti | yasya yādṛśehi bhājanehi artho tasya tādṛśāni bhājanāni deti | yasya dhenuhi artho tasya dhenuyo deti | yasya balivardehi artho tasya balivardaṁ deti | yasya hiraṇyenārtho tasya hiraṇyaṁ deti | yasya suvarṇārtho tasya suvarṇaṁ deti | yasya rūpyeṇa kāryaṁ tasya rūpyaṁ deti | yasya yasya yena yenārtho tasya tasya taṁ taṁ deti | na ca sa kiṁcid aparityajyaṁ na cāsya anyathābhāvo bhavati || atha khalu dadanto parityajanto āttamano bhavati na ca dattvā paścād anutapyati | atha khalu prītiprāmodyabahulo bhavati ||</p>
<p><a class='ref sc' id='sc3' href='#sc3'>SC 3</a>so dāni atidānaṁ dadāti kośāni kṣīyantīti | gaṇakehi ca mahāpātrehi ca kumārāmātyehi ca naigamajānapadehi ca mahājanakāyena ca saṁnipatitvāna tato rājyato vipravāsito samāno anuhimavante mahāvanaṣaṇḍe || tatra gato tatra vanaṣaṇḍe āśramaṁ māpetvā tṛṇakuṭiparṇakuṭīni kṛtvā vāsaṁ kalpesi || tatrāpi āśrame prativasanto mūlāni ca pattrāṇi ca puṣpāṇi ca nānāprakārāṇi ca phalāni saṁharitvā prathamaṁ ṛṣīṇi bhojeti paścād ātmanāhāraṁ karoti sarvakālaṁ dharmakāmaḥ || atha śakro devānām indro rājño jijñāsanārthaṁ vanaṣaṇḍam upasaṁkrānto divyena varṇena antarīkṣe sthihitvā vaideharājaṁ dānāto viveceti || mahārāja na etaṁ dānaṁ paṇḍitehi varṇitaṁ sarvakālaṁ dānaṁ paṇḍitehi vigarhitaṁ || yo dānaṁ dadāti so dṛṣṭa eva dharme duḥkhito bhavati | manuṣyeṣu cavitvā narakeṣūpapadyati | yathā mahārājo etena dānena rājyato vipravāsito dṛṣṭadharmeṣu rājyahīno duḥkhena saṁyukto paratra pi etena dānaprabhāvena narakeṣūpapadyiṣyati || yadi me mahārāja mama śraddadhāsi yathā <a class='ref sen' id='sen3.43' href='#sen3.43'>Sen 3.43</a> iha dānaṁ dattvā paraloke narakeṣūpapadyiṣyasi tam ahaṁ mahārājasya pratyakṣaṁ upadarśayiṣyaṁ yatra dāyakadānapatiyo upapadyanti || śakreṇa ādīpto saṁprajvalito sajotībhūto mahānarako nirmito | tatra bahūni prāṇasahasrāṇi saṁpaccamānā saṁdarśitā bhīṣmasvaraṁ krandamānāḥ || so dāni rājño āha || mahārāja gaccha etān narake satvān upapannāṁ krandantāṁ pṛcchāhi kena karmeṇa atra narake upapannā ti || rājā tāni nairayikāni pṛcchati || kiṁ yuṣmābhir manuṣyabhūtehi pāpakarma kṛtaṁ yena bhīṣmasvaraṁ krandamānā edṛśāni narake duḥkhāni anubhavatha || te dāni nirmitā āhansuḥ || mahārāja vayaṁ manuṣyaloke dāyakadānapatiyo āsī asmābhiḥ śramaṇabrāhmaṇeṣu kṛpaṇavanīpakeṣu ca udārāṇi dānāni dinnāni vipulāni vistīrṇāni | te vayaṁ tasya prabhāvena manuṣyeṣu cavitvā iha narakeṣūpapannā || rājā āha || na mārṣa evaṁ etaṁ yathā yūyaṁ jalpatha | na hetu na pratyayo yaṁ dāyakadānapatir dānaṁ dattvā narakeṣūpapadyeya || atha khalu dāyakadānapati dānaṁ dattvā dānaprabhāvena kāyasya bhedāt svargeṣūpapadyanti | te tatra nānāprakārāṇi divyāni sukhāni anubhavanti | te deveṣu sukhāni divyāni anubhavitvā āyukṣayā deveṣu cavitvā manuṣyeṣu āḍhyeṣu kuleṣūpapadyanti | api ca kauśika yadā te ca yācanakā mama sakāśāto labdhalābhā paripūrṇasaṁkalpā pratigacchanti tena mama udāro prītiprāmodyo bhavati te ca prītā bhavanti | ahaṁ yadi narakeṣūpapadyāmi tataḥ utsahāmi dānaṁ dātuṁ || evaṁ śakro devānām indro taṁ vaideharājaṁ vijñāsitvā saṁrādhito || śobhanā mahārāja udārā te cetanā jijñāsanārthaṁ <a class='ref sen' id='sen3.44' href='#sen3.44'>Sen 3.44</a> mahārājasya ihāgato || evam uktvā śakro devānām indro tataḥ vanaṣaṇḍāto ntarhito trayastriṁśabhavane pratyasthāsi ||</p>
<p><a class='ref sc' id='sc4' href='#sc4'>SC 4</a>tasya dāniṁ tahiṁ rājye mithilāyāṁ yad upādāya rājā vipravāsito tad upādāya devo na varṣati durbhikṣaṁ saṁvṛttaṁ caurehi ca pratirājānehi ca upadrutaṁ || tehi dāni kumārāmātyehi gaṇakamahāmātrehi ca naigamajānapadehi ca taṁ vanaṣaṇḍaṁ gatvā taṁ vaideharājaṁ anukṣamāpetvā mahatā rājarddhīye mahatā rājānubhāvena punaḥ mithilāyāṁ pratiṣṭhāpito tadā subhikṣam āsi ||</p>
<p><a class='ref sc' id='sc5' href='#sc5'>SC 5</a>bhagavān āha || syāt khalu punar bhikṣavo yuṣmākam evama syād anyaḥ sa tena kālena tena samayena mithilāyāṁ vijitāvī nāma vaideharājā abhūṣi | na khalv etad evaṁ draṣṭavyaṁ | tat kasya hetoḥ | ahaṁ sa bhikṣavaḥ tena kālena tena samayena mithilāyāṁ vijitāvī nāma vaideharājā abhūṣi || tadāpi ahaṁ puṇyānāṁ varṇavādī etarahiṁ pi ahaṁ puṇyānāṁ varṇavādī ||</p>
<blockquote class='gatha'>
<p><a class='ref sc' id='sc6' href='#sc6'>SC 6</a>abhūṣi rājā vijitāvī vaideho mithilādhipaḥ |<br>
diśāsu viśruto dāne muktatyāgo amatsarī ||</p>
<p><a class='ref sc' id='sc7' href='#sc7'>SC 7</a>hastyaśvarathayānaṁ nārīyo ca alaṁkṛtā |<br>
jātarūpaṁ hiraṇyaṁ ca na kiṁcid na parityajet* ||</p>
<p><a class='ref sc' id='sc8' href='#sc8'>SC 8</a>prītiprāmodyabahulo janeya saumanasyatāṁ |<br>
dattvā āttamano bhoti dattvā ca nānutapyati ||</p>
<p><a class='ref sc' id='sc9' href='#sc9'>SC 9</a>śramaṇaṁ brāhmaṇaṁ dṛṣṭvā kṛpaṇam atha vanīpakaṁ |<br>
tarpito annapānena vastraśayyāsanena ca ||</p>
<p><a class='ref sc' id='sc10' href='#sc10'>SC 10</a>gaṇakā mahāmātrā ca kumārāmātyā ca naigamā |<br>
janakāyo samāgatvā rājyāto vipravāsayet* ||</p>
<p><a class='ref sc' id='sc11' href='#sc11'>SC 11</a><a class='ref sen' id='sen3.45' href='#sen3.45'>Sen 3.45</a> so ca vipravāsito santo vanaṣaṇḍam upāgame | āśramaṁ māpayitvāna tatra vāsaṁ prakalpaye ||</p>
<p><a class='ref sc' id='sc12' href='#sc12'>SC 12</a>tasmiṁ ca vanaṣaṇḍasmiṁ saṁharitvā phalāphalaṁ |<br>
santarpayitvā ṛṣayo paścād bhuṁjati ātmanā ||</p>
<p><a class='ref sc' id='sc13' href='#sc13'>SC 13</a>śakro divyena varṇena rājānam upasaṁkrame |<br>
antarīkṣe sthihitvāna idaṁ vacanam abravīt* ||</p>
<p><a class='ref sc' id='sc14' href='#sc14'>SC 14</a>na paṇḍitā praśaṁsanti dānaṁ vigarhitaṁ sadā |<br>
etena atidānena rājyāto si pravāsito ||</p>
<p><a class='ref sc' id='sc15' href='#sc15'>SC 15</a>dṛṣṭadharme si duḥkhito rājyahīno si kṣatriya |<br>
paralokaṁ gato santo narakaṁ gansi pārthiva ||</p>
<p><a class='ref sc' id='sc16' href='#sc16'>SC 16</a>sace mama na śraddadhāsi yatra gacchati dāyako |<br>
saṁdarśayiṣyaṁ tāntuhyaṁ dāyakānāntu yā gatiḥ ||</p>
<p><a class='ref sc' id='sc17' href='#sc17'>SC 17</a>sajyotībhūtaṁ jvalitaṁ nirayaṁ śakro ca nirmiṇi |<br>
bahuprāṇasahasrāṇi paccamānāni darśaye ||</p>
<p><a class='ref sc' id='sc18' href='#sc18'>SC 18</a>svayaṁ pṛccha mahārāja dahyamānāṁ imāṁ prajāṁ |<br>
kena te vyasanaṁ prāptā duḥkhāṁ vedatha vedanāṁ ||</p>
<p><a class='ref sc' id='sc19' href='#sc19'>SC 19</a>bhīṣmasvarā krandamānā duḥkhāṁ vedatha vedanāṁ |<br>
etam arthaṁ hi pṛcchāhi kiṁ pāpaṁ akare purā ||</p>
</blockquote>
<p><a class='ref sc' id='sc20' href='#sc20'>SC 20</a>te kathayanti ||</p>
<blockquote class='gatha'>
<p><a class='ref sc' id='sc21' href='#sc21'>SC 21</a>vayaṁ dānapatī āsi manuṣyeṣu janādhipa |<br>
bahu dānaṁ daditvāna anubhoma idaṁ duḥkhaṁ ||</p>
</blockquote>
<p><a class='ref sc' id='sc22' href='#sc22'>SC 22</a><a class='ref sen' id='sen3.46' href='#sen3.46'>Sen 3.46</a> rājā kathayati ||</p>
<blockquote class='gatha'>
<p><a class='ref sc' id='sc23' href='#sc23'>SC 23</a>na eṣo asti pratyayo na etaṁ sthānaṁ vidyati |<br>
yatra dānapati santo cyuto gaccheya durgatiṁ ||</p>
<p><a class='ref sc' id='sc24' href='#sc24'>SC 24</a>manuṣyeṣu cyavitvāna svargaṁ gacchanti dāyakā |<br>
tatra amānuṣāṁ ṛddhiṁ anubhonti svayaṁkṛtāṁ ||</p>
<p><a class='ref sc' id='sc25' href='#sc25'>SC 25</a>kāmaṁ pi duḥkhaṁ narakeṣu . .<br>
analparūpam īdṛśaṁ <span class='gap'>+ + +</span> |<br>
<span class='gap'>+ + + + + +</span> narendra<br>
dṛṣṭvā na taṁ yācanakaṁ prabhomi ||</p>
<p><a class='ref sc' id='sc26' href='#sc26'>SC 26</a>kathaṁ girāṁ viyāharanto dāsyaṁ<br>
saṁpūrṇasaṁkalpamanoratho sa |<br>
māṁ prāpya prīto kathaṁ pratikrame ti<br>
sā me ratir bhavatu sahasranetra ||</p>
<p><a class='ref sc' id='sc27' href='#sc27'>SC 27</a>na taṁ bhave yaṁ na dadeha dānaṁ<br>
aharahaṁ va pūraye tarpaye haṁ |<br>
parāyaṇaṁ ahaṁ sa kalpavṛkṣo<br>
<span class='gap'>+ + +</span> parṇaphalopapeto ||</p>
<p><a class='ref sc' id='sc28' href='#sc28'>SC 28</a>na me mano kupyati yācitasya<br>
dattvā na socāmi nānutapyāmi |<br>
na taṁ upaśrutaṁ yan na prayacche<br>
yaṁ ca śrutaṁ kṣipram upānayāmi ||</p>
<p><a class='ref sc' id='sc29' href='#sc29'>SC 29</a><span class='gap'>+ + + + + + + + +</span><br>
<a class='ref sen' id='sen3.47' href='#sen3.47'>Sen 3.47</a> ekakṣaṇe sarvamanorathā me<br>
pūrṇā mahyaṁ saṁjito ca sa tattvaṁ |<br>
saptāhaṁ paryaṁke sukhopaviṣṭo<br>
sthitaḥ muni śaila ivāprakaṁpyo ||</p>
<p><a class='ref sc' id='sc30' href='#sc30'>SC 30</a>saptame divase nātho nirgato vyāhare girāṁ |<br>
lokadhātusahasrāṇi vijñapento mahāmuniḥ ||</p>
<p><a class='ref sc' id='sc31' href='#sc31'>SC 31</a>sukho vipāko puṇyānāṁ abhiprāyaś ca ṛdhyati<br>
kṣipraṁ ca paramāṁ śāntiṁ nirvṛttiṁ cādhigacchati ||</p>
</blockquote>
<p class='endsection'>samāptaṁ vijitāvisya vaideharājño jātakaṁ ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
