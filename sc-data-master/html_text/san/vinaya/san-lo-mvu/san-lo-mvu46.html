<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu46' lang='san'>
<header>
<ul>
<li class='division'>Mahāvastu</li>
</ul>
<h1>46. The Kinnarī Jātaka</h1>
</header>
<p><a class='ref sc' id='sc1' href='#sc1'>SC 1</a>bhikṣū bhagavantam āhansuḥ || bhagavatā yaśodharā khedena labdhā || bhagavān āha || na bhikṣavo idānīm eva yaśodharā khedena labdhā anyadāpi eṣā mayā mahatā khedena mahatā śrameṇa mahatā vīryeṇa labdhā || bhikṣū āhansuḥ || anyadāpi bhagavan* || bhagavān āha || anyadāpi bhikṣavo ||</p>
<p><a class='ref sc' id='sc2' href='#sc2'>SC 2</a>bhūtapūrvaṁ bhikṣavo atītam adhvānaṁ hastināpure rājā subāhur nāma rājyaṁ kārayati kṛtapuṇyo maheśākhyo mahābalo mahākośo mahāvāhano ṣaṣṭinagarasahasrāṇām īśvaro ||</p>
<p><a class='ref sc' id='sc3' href='#sc3'>SC 3</a><a class='ref sen' id='sen2.95' href='#sen2.95'>Sen 2.95</a> tasya sudhanur nāma kumāro ekaputro prāsādiko darśanīyo rūpavān kṛtapuṇyo maheśākhyo guṇavān mātṛjño pitṛjño pitrā subāhunā yuvarājye pratiṣṭhāpito || so amātyehi sārdhaṁ tāni paitṛkāni nagarasahasrāṇi paripāleti || rājā subāhuḥ rājakṛtyato odhṛtabhāro rājakule upariprāsādavaragato nirvṛto āsati | tasya dāni rājño subāhusya āsannarājā sucandrimo nāma vayasyo sannikṛṣṭo siṁhapure nagare rājyaṁ kārayati kṛtapuṇyo maheśākhyo mahābalo mahākośo mahāvāhano || tasya dāni rājño sucandrimasya mahāyajño pratyupasthito | sarvabhūtehi yajñaṁ yajiṣyāmi | tena yattakā vijitavāsino lubdhakāḥ teṣām āṇattī dinnā | sarvabhūtehi yajñaṁ yajiṣyāmi | ye te sthalacarāḥ prāṇā apadā vā dvipadā vā caturpadā vā bahupadā vā tāni sarvāṇi prāṇakajātīni samānetha || niṣādā pi uddiṣṭāḥ | ye kecij jalacarā prāṇāḥ tena upasthapetha sarvabhūtehi yajñaṁ yajiṣyāmi ||</p>
<blockquote class='gatha'>
<p><a class='ref sc' id='sc4' href='#sc4'>SC 4</a>manasā devānāṁ vacasā pārthivānāṁ |<br>
nacireṇāḍhyānāṁ karmaṇā daridrāṇām iti ||</p>
</blockquote>
<p><a class='ref sc' id='sc5' href='#sc5'>SC 5</a>rājño vacanamātreṇa lubdhakehi ca niṣādehi ca jalacarā ca sthalacarā ca prāṇakajātīyo samānītā mahaṁ ca vāṭaṁ māpetvā tatra tāni sthalacarāṇi prāṇakajātīni uparuddhāni | yāni pi jalacarāṇi tāni samānetvā puṣkariṇīyaṁ oruddhāni | kinnarīvarjitaṁ sarvaprāṇakajātīyo samānītāḥ ||</p>
<p><a class='ref sc' id='sc6' href='#sc6'>SC 6</a>atha khalu rājño sucandrimasya yaṁ kālaṁ yajñavāṭo sarvopakaraṇehi sajjīkṛto tato śīrṣasnāto āhatavastranivastro upariprāsādavaragato gandhapuṣpadhūpair arcanaṁ kṛtvā caturdiśam aṁjaliṁ praṇāmetvā yena bhagavantaḥ purastimadakṣiṇapaścimottarāye diśāye <a class='ref sen' id='sen2.96' href='#sen2.96'>Sen 2.96</a> ṛṣayo caturdhyānalābhino paṁcābhijñā maharddhikā mahānubhāvā antarīkṣacarās tān ahaṁ yajñavāṭe nimantrayāmi || tatra dāni ye ṛṣayo caturdhyānalābhinaḥ paṁcābhijñā maharddhikā mahānubhāvā te samanvāharitvā vaiḥāyasena ṛddhyā yajñavāṭaṁ gatāḥ || so dāniṁ rājā sucandrimo tān ṛṣīṁ yajñavāṭe āgatāṁ dṛṣṭvā pramudito prītisaumanasyajāto pādābhivandanaṁ kṛtvā etad uvāca || pratyavekṣantu bhagavanto yajñavāṭaṁ kiṁ paripūrṇaṁ na veti || te dāni ṛṣayaḥ pratyavekṣitvā rājānaṁ sucandrimam etad uvāca || mahārāja sarvo paripūrṇo yajñavāṭo ekena aṅgena ūno || rājā āha || katamena aṅgena ūno || ṛṣayo āhu || deva kinnarīye ūno || atha khalu rājā sucandrimo lubdhakān āha || teṣām ṛṣīṇāṁ bhagavatāṁ yajñavāṭe kinnarīye artho taṁ gacchatha yatnaṁ karotha yathā mama kinnarīṁ ānetha || tahiṁ dāni yo teṣāṁ lubdhakasahasrāṇāṁ sarvapradhāno lubdhako vīryeṇa ca labena ca pauruṣeṇa ca so tehi lubdhakehi sarvagaṇena utsāhito | tvaṁ pratibalo kinnarīṁ samartho ānayituṁ || sa lubdhako gaṇena utsāhito samāno rājñā ca sucandrimena dhanukalāpam ādāya anuhimavantaṁ praviṣṭaḥ ||</p>
<p><a class='ref sc' id='sc7' href='#sc7'>SC 7</a>tahiṁ anyataraṁ himavante paśyati ṛṣisya āśramaṁ ramaṇīyaṁ mūlapatraphalopetaṁ || so taṁ ṛṣim upasaṁkrānto ṛṣisya pādavandanaṁ kṛtvā sthitaḥ ṛṣiṇā ehi svāgatavān iti ācaṣṭo svāgatan te etāṁ śivikāṁ niṣīdāhi || ṛṣiṇā tasya lubdhakasya sārāyaṇīyaṁ kṛtaṁ | yathā ṛṣidharmo phalodakam upanāmitaṁ || so dāni phalāni paribhuṁjiya pānīyaṁ pibitvā tatra āsati | tatra ca ṛṣisya mūle aśrutapūrvaṁ ca madhuraṁ gītaśabdaṁ śṛṇoti || so taṁ ṛṣiṁ pṛcchati || bhagavaṁ kasya etaṁ evaṁ manojñaṁ gītaśabdaṁ <a class='ref sen' id='sen2.97' href='#sen2.97'>Sen 2.97</a> devakanyānāṁ nāgakanyānāṁ || ṛṣi āha || na etaṁ devakanyānāṁ gītaśabdaṁ na nāgakanyānāṁ kinnarīnāṁ etaṁ gītaśabdaṁ || so dāni tam ṛṣiṁ pṛcchati || bhagavan imaṁ gītaśabdaṁ śrūyate na ca dṛśyanti | kahiṁ vā gāyanti || ṛṣi āha || imasya āśramasya uttare pārśve mahāpadminī tahiṁ sarvārtukāni sarvakālikāni utpalakumudapadumapuṇḍarīkasaugandhikāni | tatra kailāsāto parvatāto drumasya kinnararājño manoharā nāma dhītā bahūhi kinnarehi kinnarīhi ca parivṛtā etāṁ padminīṁ krīḍārtham āgacchati || so paṇḍito lubdhako tam ṛṣiṁ upāyena pṛcchati || āha || bhagavaṁ śruṇīyati asti kecit* manuṣyā kinnarīhi sārdhaṁ krīḍanti paricārenti | kathan te manuṣyāṇāṁ kinnarīyo vaśagatā bhavanti || ṛṣi āha || satyavākyena etā badhyanti na śaknonti antarahāyituṁ || mādhuryeṇa ca ṛṣiṇā asamanvāharitvā ṛjubhāvena ācakṣitaṁ na jānāti kinnarīye etasya artho ti ||</p>
<p><a class='ref sc' id='sc8' href='#sc8'>SC 8</a>so dāni lubdhako tasya ṛṣisya abhivādanaṁ kṛtvā taṁ padmasaraṁ gato yatra sā drumasya kinnararājño dhītā krīḍati || tā dāni kinnarīyo gītakṛtye pramattā jaladardarake ca taṁ lubdhakaṁ na paśyanti | sā ca tatra manoharā sarvapradhānā rūpeṇa ca svareṇa ca || tena lubdhakena śravaṇapathe sthitena sā manoharā satyavākyena baddhā ||</p>
<blockquote class='gatha'>
<p><a class='ref sc' id='sc9' href='#sc9'>SC 9</a>dhītā tvaṁ kinnararājasya drumarājño yaśasvinī |<br>
etena satyavākyena tiṣṭha baddhāsi kinnarī ||</p>
<p><a class='ref sc' id='sc10' href='#sc10'>SC 10</a>yathā tvaṁ drumarājasya dhītā drumeṇa rājñā saṁvṛddhā |<br>
satyavacanena bhadre manohare mā padaṁ gaccha ||</p>
</blockquote>
<p><a class='ref sc' id='sc11' href='#sc11'>SC 11</a>sā dāni manoharā tena lubdhakena satyavākyena baddhā na śaknoti antarahāyituṁ | te anye hi kinnarā ca kinnarī ca sarve samantarahitā ||</p>
<p><a class='ref sc' id='sc12' href='#sc12'>SC 12</a><a class='ref sen' id='sen2.98' href='#sen2.98'>Sen 2.98</a> sā dāni manoharā tena lubdhakena siṁhapuram ānītā | tahiṁ yajñavāṭaṁ praveśitā || kinnarīṁ dṛṣṭvā rājā sucandrimo mahāṁ ca janakāyo tasya lubdhakasya prīto saṁvṛtto || lubdhakena vipulo ācchādo lubdho || sā baddhā pāśehi ānītā sucandrimasya siṁhapuraṁ brāhmaṇapuraṁ saṁvṛttaṁ yajñavāṭaṁ samabhinītā || rājñā sucandrimeṇa yajñasya samupakaraṇaṁ sajjetvā rājño subāhusya hastināpuraṁ dūto preṣito | sarvabhūtehi mahāyajñaṁ yajiṣyāmi āgaccha | iha anumodāhi || rājñā subāhunā putro sudhanukumāro visarjito | gaccha siṁhapuraṁ sucandrimo rājā yajñaṁ yajiṣyati taṁ anumodāhi ||</p>
<p><a class='ref sc' id='sc13' href='#sc13'>SC 13</a>sudhanukumāro siṁhpuram āgato anyān api bahūni rājāna śatāni | sarveṣāṁ ca sudhanukumāro sarvapradhāno rūpeṇāpi tejenāpi parivāreṇāpi gandhenāpi || sudhanukumāro taṁ yajñavāṭaṁ praviṣṭaḥ bahūhi rājāna śatehi parivṛto || tena tatra yajñavāṭe tāni bahūni prāṇisahasrāṇi duṣṭāni sthalacarajalacarāṇi | sāpi kinnarī dṛṣṭā || paśyantasyaiva sudhanusya kumārasya kinnarīye udāraṁ premaṁ nipatitaṁ kinnarīye pi sudhanusya premaṁ nipatitaṁ || yathoktaṁ bhagavatā sūtrapade ||</p>
<blockquote class='gatha'>
<p><a class='ref sc' id='sc14' href='#sc14'>SC 14</a>pūrve vā saṁnivāsena pratyutpanne hitena vā |<br>
sarvātaṁ jāyate premaṁ utpalaṁ vā yathodake ||</p>
</blockquote>
<p><a class='ref sc' id='sc15' href='#sc15'>SC 15</a>evan teṣāṁ parasparaṁ darśanamātreṇa premaṁ saṁjātaṁ || sudhanukumāro rājño sucandrimasya pṛcchati || kisya ime ettakā prāṇasahasriyo yajñavāṭe uparuddhāyo || so rājā āha || etehi yajñaṁ yajiṣyāmi etena ca prabhūtena khādanīyabhonīyena || kumāro <a class='ref sen' id='sen2.99' href='#sen2.99'>Sen 2.99</a> pṛcchati || etasya yajñasya kiṁ phalaṁ kiṁ guṇanirvṛtti | kedṛśam etena yajñaguṇaṁ nirvartayiṣyati imaṁ ettakaṁ prāṇavadhaṁ kṛtvā || rājā āha || ete yattakā prāṇajātī atra yajñe haniṣyanti sarve svargaṁ gamiṣyanti | ahaṁ ca yattakā ete prāṇā ettha yajñe haniṣyanti tattakāṁ vārāṁ svarge upapadyāmi || kumāro āha || mahārāja na evaṁ etaṁ mithyādṛṣṭi eṣā ahiṁsā paramaṁ dharmaṁ || prāṇātipāto adharmo prāṇātipātavairamaṇo dharmo | adinnādāno adharmo adattādānavairamaṇo dharmo | kāmeṣu mithyācāro adharmo kāmeṣu mithyācāravairamaṇo dharmo | surāmaireyamadyapānaṁ adharmo surāmaireyamadyapānāto vairamaṇo dharmo | mṛṣāvādo adharmo mṛṣāvādāto vairamaṇo dharmo | piśunavācā adharmo piśunavācāto vairamaṇo dharmo | saṁbhinnapralāpo adharmo saṁbhinnapralāpāto vairamaṇo dharmo | avidyā adharmo avidyāto vairamaṇo dharmo | vyāpādo adharmo vyāpādāto vairamaṇo dharmo | mithyādṛṣṭi adharmo samyagdṛṣṭi dharmo || daśa kuśalā karmapathā dharmo || daśahi mahārāja akuśalehi karmapathehi samanvāgatāḥ satvā narakeṣūpapadyanti | daśahi kuśalehi karmapathehi samanvāgatāḥ satvā svargeṣūpapadyanti || tad evaṁ mahārājena na eṣa svargāṇāṁ patho gṛhīto narakeṣu gamanāya eṣa patho gṛhīto || evaṁ sudhanusya kumārasya dharmadeśanāṁ śrutvā rājā sucandrimo te ca sarve rājāno sarvo maḥājanakāyo prīto | tena rājñā sucandrimeṇa sudhanusya kumārasya dharmadeśanāṁ śrutvā te sarve prāṇakajātīyo jalacarā ca sthalacarā ca osṛṣṭā ||</p>
<p><a class='ref sc' id='sc16' href='#sc16'>SC 16</a><a class='ref sen' id='sen2.100' href='#sen2.100'>Sen 2.100</a>manoharā kinnarī sudhanusya kumārasya allīnā | sarvaṁ ca kinnarabhavanaṁ manasi na vartati sudhanasya premena || sudhanusyāpi anyā krīḍātīyo manasi na vartanti manoharāye premena || rājñāpi sucandrimeṇa yathā sudhanunā kumāreṇa saṁdiṣṭaṁ tathā nirgaḍaṁ yajñaṁ anavadyaṁ || anekāni śramaṇabrāhmaṇakṛpaṇavaṇīpakasahasrāṇi annapānena santarpitāḥ ācchādanehi ācchāditāḥ || vṛtte yajñe sudhanukumāro manoharāye sārdhaṁ hastiskandhavaragato mahatā parivāreṇa mahatā samṛddhīye mahatā samudayena mahatā vibhūṣāye siṁhapurāto hastināpuraṁ gato ||</p>
<p><a class='ref sc' id='sc17' href='#sc17'>SC 17</a>kumārasya hastināpuraṁ praviśantasya nagaraṁ hastināpuraṁ alaṁkṛtaṁ vitatavitānaṁ citraduṣyaparikṣiptaṁ osaktapaṭṭadāmakalāpaṁ siktasaṁmṛṣṭaṁ dhūpitadhūpanaṁ muktapuṣpāvakīrṇaṁ deśedeśeṣu naṭanartakaṛllamallapāṇisvaryākumbhathūnikā || evaṁ sudhanukumāro mahatā samṛddhīye mahatā samudayena manoharāye sārdhaṁ hastiskandhavaragato hastināpuraṁ praviṣṭo || tena kumāreṇa sarvā rājakanyā osṛṣṭā manoharāye sārdhaṁ krīḍate va || rājño subāhusya ṣaṣṭīhi nagarasahasrehi kāryasahasrāṇi parihāyanti anekasahasrāṇi nivartanti || naigamajānapadehi rājā subāhu vijñapto | mahārāja sudhanukumāro manoharāye kinnarīye pramatto arthārthāni na samanuśāsati rājakāryāṇi parihāyanti ṣaṣṭīhi nagarasahasrehi anekasahasrāṇi nivartanti || rājñā subāhunā sudhanukumāro śabdāpito || putra jānpadā oravanti | arthārthāni na samanuśāsasi yathāpurvaṁ manoharāye kinnarīye pramatto viharasi visarjehi putra etāṁ kinnarīṁ anujānāhi <a class='ref sen' id='sen2.101' href='#sen2.101'>Sen 2.101</a> tāṁ gamanāye || so kumāro manoharāye tṛṣṇājālena baddhako na tām anujānāti | pitare punaḥ punar uccati | putra visarjehi etāṁ kinnarīṁ anyāni te rājakanyāni yattakāni jalpasi tattakāni ānayiṣyāmi || so kumāro punar punaḥ tena pitunā ucyanto na vivarjayati || amātyā ca punaḥ punaḥ rājño subāhusya nivedenti || mahārāja sudhanukumāro manoharāye kinnarīye pramatto rājakāryāṇi na karoti bahūni rājakāryāṇi parihāyanti || rājñā ca amātyā āṇattā uparundhatha kumāraṁ || so amātyehi rājāṇattīye uparuddho || uparuddhena kumāreṇa gṛhaṁ niḥśreyaṁ saṁvṛttaṁ sarvā lakṣmī antarahitā | manoharā svayaṁ subāhunā anujñātā niratiṁ kinnaranagaraṁ gamanāya | manohare gaccha anujñātāsi yena sukhāni śītalāni vanāni mātāpitṝṇāṁ sakāśaṁ ||</p>
<p><a class='ref sc' id='sc18' href='#sc18'>SC 18</a>sā dāni sarvālaṁkāravibhūṣitā tataḥ prāsādato otaritā | tāye otarantīye bahūni strīsahasrāṇi sudhanusya rodanti manoharāye śokena | hastināpure janapadasya antaraṁ nāsti vāmadakṣiṇena hastena manoharāye hastināpurāto niṣkramantiye | vāmadakṣiṇāto aṁjalisahasrāṇi pratīcchamānā gandhamālyena pūjiyamānā strīsahasrehi bahunā ca janakāyena anugacchiyamānā sā dāni hastināpurāto niryātvā janakāyasya visarjanaṁ kṛtvā uttarāmukhaṁ yena himavāṁ parvatarājā tena praṇatā upagacchati ca uttarāmukhaṁ yena ca hastināpuraṁ tena sudhanuṁ avaloketi || tahiṁ ca anuhimavante śatadrunadīkūle duve lubdhakaputrā mṛgavyāṁ aṇvanti | eko lubdhakaputro <a class='ref sen' id='sen2.102' href='#sen2.102'>Sen 2.102</a> utpalako nāma dvitīyo lubdhakaputro mālako nāma || tehi dṛṣṭā manoharā kinnarī dūrato āgacchantī sarvālaṁkāravibhūṣitā akṣudrānulepanā amilānagandhamālyā punar punaḥ pṛṣṭhatomukhī avalokayantī āgacchantī || tehi sā kinnarī pratyabhijñātā || te kṛtāṁjalipuṭā pranipatitā pṛcchanti ||</p>
<blockquote class='gatha'>
<p><a class='ref sc' id='sc19' href='#sc19'>SC 19</a>gacchanti avalokesi avalokenti gacchasi |<br>
kiṁ bhadre avalokesi kahiṁ vā tvaṁ gamiṣyasi ||</p>
</blockquote>
<p><a class='ref sc' id='sc20' href='#sc20'>SC 20</a>manoharā āha ||</p>
<blockquote class='gatha'>
<p><a class='ref sc' id='sc21' href='#sc21'>SC 21</a>ubhayaṁ abhiprārthemi <span class='gap'>+ + +</span> kiṁpuruṣanagaraṁ |<br>
sudhanuṁ cāvalokemi niratiṁ cābhiprārthaye ||</p>
</blockquote>
<p><a class='ref sc' id='sc22' href='#sc22'>SC 22</a>te dāni lubdhakaputrā āhaṁsuḥ ||</p>
<blockquote class='gatha'>
<p><a class='ref sc' id='sc23' href='#sc23'>SC 23</a>sudhanusya kumārasya kurupaṁcāleṣu nāriyo |<br>
tāhi sārdhaṁ ramamāṇo na so tubhyaṁ smariṣyati ||</p>
</blockquote>
<p><a class='ref sc' id='sc24' href='#sc24'>SC 24</a>manoharā āha ||</p>
<blockquote class='gatha'>
<p><a class='ref sc' id='sc25' href='#sc25'>SC 25</a>ānayiṣyāmy ahaṁ sudhanuṁ prekṣitena smitena ca |<br>
kocid dṛddho va mātaṁgo vaśe eṣo bhaviṣyati ||</p>
</blockquote>
<p><a class='ref sc' id='sc26' href='#sc26'>SC 26</a>tāye teṣāṁ lubdhakaputrāṇāṁ haste śatasahasramūlyā ca aṁgulikā dinnā tālīsamālā ca | yadi mama pṛṣṭhato sudhanukumāro āgaccheya mama mārgamāṇo imaṁ abhijñānaṁ dāsyatha mama vacanā abhivādanaṁ pṛccheyātha | vaktavyo | ito evaṁ nivartāhi durgamo <a class='ref sen' id='sen2.103' href='#sen2.103'>Sen 2.103</a> paratareṇa manuṣyāṇāṁ | niyato me manuṣyāṇāṁ vinābhāvaḥ || evaṁ lubdhakaputrāṇāṁ saṁdiśitvā manoharā aspṛśantī pādatalehi udakaṁ śatadrunadīṁ tīrṇā ||</p>
<p><a class='ref sc' id='sc27' href='#sc27'>SC 27</a>rājñā subāhunā yaṁ kālaṁ jānāti gatā manoharā iti tato sudhanukumāro ānāpito utsaṁge upavisāpito pitare mātare pi || mā putra kinnarīm anusmarāhi vistīrṇo te antaḥpuro bahūni kanyāsahasrāṇi aparāṇi te ānāpeṣyaṁ | tāhi sārdhaṁ krīḍāhi ramāhi paricārehi kin te kinnarīye tvaṁ mānuṣo || rājā kumāraṁ cāśvāsayati amātyā ca āṇattā | kumārasya gṛhaṁ alaṁkārāyetha || antaḥpurasya saṁdiṣṭaṁ | suṣṭu kumāraṁ abhiramāpetha yathā kumāro manoharāṁ na samanusmareya || rājño vacanamātreṇa kumārasya gṛhaṁ yathā divyaṁ vimānaṁ tathā alaṁkṛtaṁ sarvasaṁjñitaṁ || saptasu dvāraśālāsu sucūrṇaghaṭāni sthāpitāni akṣatāni sthāpitāni yāni anyānyapi lokasya maṁgalasaṁmatāni sarvāṇi sthāpitāni || brāhmaṇasahasriyo kumārasya dvāre upasthāpitāni tathānyo pi janakāyo kumāraṁ pratipālayanto || kumāro pi pitarā samāśvāsitvā visarjito | gaccha gṛhaṁ upasevehi snāhi vilimpāhi āsaktamālyabharaṇo krīḍāhi ramāhi pravicārehi rājakāryāṇi ca samanuśāsehi || evaṁ saṁdiśitvā pitare kumāro sudhanu visarjitaḥ ||</p>
<p><a class='ref sc' id='sc28' href='#sc28'>SC 28</a>so dāni rājakulāto niryātvā sārdhaṁ vasantakena ekinā paricārakena bhāvānuraktena hastināpurāto nagarāto niryātvā yena himavantaparvatarājā tena praṇato manoharāye arthāye || kumārasya tāni paitṛkāni ṣaṣṭinagarasahasrāṇi sphītāni <a class='ref sen' id='sen2.104' href='#sen2.104'>Sen 2.104</a> sanigamajanapadāni vistīrṇaṁ ca antaḥpuraṁ manasi na vartati | manoharām eva kinnarīṁ śocati samanusmarati |</p>
<blockquote class='gatha'>
<p><a class='ref sc' id='sc29' href='#sc29'>SC 29</a>rājyaṁ rājaparidevavīkṣaṇakālena tan dadā sarvaṁ |<br>
apavijjhiyāna prakrami adhautamalinaṁ paṭaṁ gṛhya ||</p>
<p><a class='ref sc' id='sc30' href='#sc30'>SC 30</a>anuraktabhaktibhāvaṁ caikaṁ paricārakaṁ grahetvāna |<br>
parvatarājābhimukho so himavantam abhiprasaresi ||</p>
<p><a class='ref sc' id='sc31' href='#sc31'>SC 31</a>acireṇa gato sudhanū himavantaṁ ramyaparvatanitambaṁ |<br>
tatrāddaśāsi lubdhakau uppalakaṁ mālakaṁ caiva ||</p>
<p><a class='ref sc' id='sc32' href='#sc32'>SC 32</a>paśyati ca śatadrunadīṁ śucivimalasphaṭikavikāśāṁ satataṁ |<br>
<span class='gap'>+ + + + + + + + + + + + + + + + + + + + +</span><br>
śubhā suśītalatoyā prasyandamānā mṛdutaruṇasujātā |<br>
sā śādvalā pralulitā vahanti akṣauhinyo śatadrū ||</p>
<p><a class='ref sc' id='sc33' href='#sc33'>SC 33</a>sudhanū uvāca kāṁcil lubdhakā śyāmāṁ akṣudrānulepanāṁ |<br>
nārīṁ amilānagandhamālyāṁ vikramantiṁ apaśyatha ||</p>
<p><a class='ref sc' id='sc34' href='#sc34'>SC 34</a>avoca lubdhakaputra yādṛśīṁ tvaṁ pṛcchasi sā ito ciraṁ |<br>
uttīrya nadīṁ gatā sā imena kālena himavantaṁ ||</p>
<p><a class='ref sc' id='sc35' href='#sc35'>SC 35</a>pravyāhṛtaṁ hi tāye sudhanur nāmena pṛṣṭhato mahyaṁ |<br>
<a class='ref sen' id='sen2.105' href='#sen2.105'>Sen 2.105</a> yadi eṣyati lubdhakaputrā dāsyātha imaṁ abhijñānaṁ ||</p>
<p><a class='ref sc' id='sc36' href='#sc36'>SC 36</a>imam aṅgulīyakaṁ imāṁ ca tālīsagandhīkāṁ mālāṁ |<br>
dāsyātha lubdhakaputrā bhartā mama svāmikasvāmi ||</p>
<p><a class='ref sc' id='sc37' href='#sc37'>SC 37</a>abhivādanaṁ ca lubdhakā mama vacanā svāmikaṁ bhaṇeyātha |<br>
pratigaccha hastināpuraṁ niyato niyamo vinābhāvo ||</p>
<p><a class='ref sc' id='sc38' href='#sc38'>SC 38</a>pratyagrahesi mālāṁ ālambesi mudrikāṁ pramodanto |<br>
api maraṇaṁ abhyupemi manoharāye va samāgamaṁ ||</p>
<p><a class='ref sc' id='sc39' href='#sc39'>SC 39</a>te taṁ bhaṇanti lubdhakā sudhanuṁ ito eva tvaṁ nivartehi |<br>
hastināpurasmiṁ nagare kā tuhyam abhukta varteyā ||</p>
<p><a class='ref sc' id='sc40' href='#sc40'>SC 40</a>taṁ tasya naiva hṛdaye nāpi ca teṣāṁ śṛṇoti so vacanaṁ |<br>
gantuṁ yevādhyavasito śatadruṁ ca mahānadīṁ tīrṇo ||</p>
<p><a class='ref sc' id='sc41' href='#sc41'>SC 41</a>lubdhakā pi te vyavasthitā rājāmarṣo bhaveyā asmākaṁ |<br>
yadi sudhanum evaṁrūpe atyayasmiṁ parityajeyāmaḥ ||</p>
<p><a class='ref sc' id='sc42' href='#sc42'>SC 42</a>avatīrṇā te pi nadiṁ vyāghragaṇasiṁhavāraṇasaṁghoṣāṁ |<br>
mṛgavihaṁgamānuyātāṁ manoramāṁ ca cakravākarutāṁ ||</p>
<p><a class='ref sc' id='sc43' href='#sc43'>SC 43</a>tān tatkṣaṇena tīrṇā mahānadīṁ hansasārasābhirutāṁ |<br>
vyāḍehi kinnarehi ca prapātajālāṁ suramaṇīyāṁ ||</p>
</blockquote>
<p><a class='ref sc' id='sc44' href='#sc44'>SC 44</a>tatra dāni kumāro ca vasantako ca paricārako utpalako ca lubdhakaputro mālako ca lubdhakaputro evaṁkṛtādhyavasāyā manoharāye padehi himavantaṁ parvatarājaṁ praviśanti | <a class='ref sen' id='sen2.106' href='#sen2.106'>Sen 2.106</a> manoharāpi nānāvarṇani varakusumāni olambamānāni ābandhamānā gacchati || te dāni kusumāni pacchā dṛṣṭā anugacchanti | iha viśramitvā śyāmā ito gatā || iha muhūrtam āsi ayam asyā puṣpanikaraṁ iha kṛtāni śubhamālāni nirmālyakāni cāsyā varakusumakarṇapūradhāriṇīye deśedeśe paśyanti jānanti ito gatā śyāmā evan te gacchanti | ābharaṇāni nānāprakārāṇi panthe patitāni paśyanti vanaśākheṣu lagnāni paśyanti anyāni ca cihnāni paśyanti || yathāyathā ca himavantaṁ anupraviśanti tathātathā bahūni ratnaratnāni paśyanti || suvarṇaśṛṁgāni parvatāni paśyanti rūpyaśṛṁgāni paśyanti lohakārāṇi paśyanti tāmrakārāṇi paśyanti ārakūṭakārāṇi paśyanti yaśadaśṛṁgāni paśyanti aṁjanaparvatāni paśyanti manaśilaparvatāni paśyanti | kinnaramithunāni krīḍantāni paśyanti | anyāni bahūni āścaryādbhutaśatāni paśyanti | deśedeśe kinnarīgītaśbdāni śṛṇvanti siṁhanādaśabdāni ca śṛṇvanti śārdūlanādaśabdāni ca śṛṇvanti | acchabhallanādāni ca śṛṇvanti | mṛgarutāni ca nānāvarṇāni śṛṇvanti | yakṣarākṣasarutāni ca śṛṇvanti | piśācakumbhāṇḍarutāni śṛṇvanti || nānāprakārāṇī ca auṣadhīsahasrāṇi paśyanti vidyādharāṇi ca paśyanti ||</p>
<p><a class='ref sc' id='sc45' href='#sc45'>SC 45</a>tehi gacchantehi kāśyapasya ṛṣisya āśramaṁ dṛṣṭaṁ bahumūlapatrapuṣpaphalopetaṁ vṛkṣasahasrasaṁchannaṁ pānīyasaṁpannaṁ ca || te dāni tahiṁ āśrame praviṣṭāḥ paśyanti ca tatra āśrame kāśyapaṁ ṛṣiṁ vṛddhaṁ mahābhāgaṁ saparivāraṁ āsannaṁ || te dāni ṛṣisya abhivādanaṁ <a class='ref sen' id='sen2.107' href='#sen2.107'>Sen 2.107</a> kṛtvā saparivārasya agrato sthitā || ṛṣisya bhavati || mahātmanā imena kumāreṇa bhavitavyaṁ kṛtapuṇyena puṇyavantena yo eṣo imaṁ āśramaṁ praviṣṭaḥ | pradeśo na kṣemeṇānuprāpto || tena kumāro abhinandito || svāgataṁ kumārasya niṣīdāhi | etāni śivikāni || kumāro niṣaṇṇo saparivāro | ṛṣiṇā kṣudramadhusadṛśāni phalāni allīpitāni pānīyaṁ ca || yatra velāṁ kumāreṇa phalā paribhuktāni pānīyaṁ ca pītaṁ tato naṁ so ṛṣi pṛcchati || kiṁ kumārasya sukhasaṁvṛddhasya imahiṁ āgamanaprayojanaṁ || kumāro āha || kācit te bhagavaṁ evaṁrūpā nārī atikramantī dṛṣṭeti || ṛṣi āha || āma dṛṣṭā allīnā sā imaṁ āśramaṁ mama pādau vanditvā girivarasya anutaṭehi gatā | tat kumāro ito evaṁ āśramāto nivartatu | duṣkaraṁ kumāreṇa kṛtaṁ imaṁ tāvat pradeśaṁ gacchantena kiṁ puna ato paratareṇa gatena agamanaṁ manuṣyāṇāṁ ito evaṁ nivartāhi || kumāro āha || na śakyāmi bhagavan nivartituṁ | yā tasyā manoharāye gati sā mama yenaiva mārgeṇa gatā tenaivāhaṁ gamiṣyāmi || ṛṣi āha || anyā kinnarīṇāṁ gatiḥ anyā manuṣyāṇāṁ | pakṣī pi kinnarāṇāṁ gatiṁ na saṁbhuṇanti kṛto manuṣyā | pakṣī pi taṁ pradeśaṁ kathaṁ cid gacchanti | kinnarā yatra gacchanti modamānā rativihāraṁ samanubhonto agamyan taṁ kumāra manuṣyāṇāṁ pathehi | ito evam āśramāto nivartāhi || pitā te ṣaṣṭīṇāṁ nagarahasrāṇāṁ īśvaro nanu udārehi paribhogehi kumāreṇa krīḍitavyaṁ ramitavyaṁ anubhavitavyaṁ etaṁ agamyaṁ deśaṁ na śakyasi gantuṁ || kumāro āha || bhagavaṁ maraṇaṁ vā sā vā paśyitavyā ||</p>
<p><a class='ref sc' id='sc46' href='#sc46'>SC 46</a><a class='ref sen' id='sen2.108' href='#sen2.108'>Sen 2.108</a> ṛṣi mahābhāgo mahāmaitrīvihārī kāruṇiko | tasya bhavati || se kumārasya agamyaṁ deśaṁ gacchantasya śarīravināśo bhaveyā || so ṛṣi āha || kumāra imāṁ rātriṁ iha āśrame vītināmehi yāva iha uddeśe vānarā prativasanti | yo teṣāṁ yūthapati so mama abhiprasanno nityakālaṁ mama pādavanto āgacchati kṣudramadhusadṛśāni phalāni ādāya | tam ahaṁ vānararājaṁ adhyeṣiṣyaṁ | so tava drumasya kinnararājño niratiṁ nāma kinnaranagaraṁ neṣyati || kumāro ṛṣisya vacanena tahiṁ āśrame tāṁ rātriṁ sthito rātriye ca prabhātāye kumāro siṁhasya ca osarantasya śabdaṁ śṛṇvati | kumāro ṛṣikumārāṇāṁ pṛcchati | kasya eṣa osaraṇaśabdo || ṛṣikuṁāro āha || evaṁ vānarādhipatisya osarantasya śabdo nityaṁ eṣo iha velāye kṣudramadhusadṛśāni phalāni ādāya taṁ osaranto drumāt* drumaṁ saṁkramanto asmākam upādhyāyasya pādavanto āgacchati || tadāni kautūhaleva utthāya yato taṁ vānarasya osarantasya śabdaṁ tataḥ nidhyāyati || tena so vānararājā dṛṣṭo drumāto drumaṁ saṁkramanto āgacchanto || so vānararājā taṁ āśramam āgatvā kṣudramadhusadṛśāni phalāni ṛṣisya purato nikṣipitvā niṣaṇṇo || ṛṣi āha || vānararāja karohi me vyāpāraṁ || vānararājā āha || bhagavaṁ kariṣyāmi | āṇapehi || ṛṣi āha || imaṁ kumāraṁ ātmanā caturthaṁ drumasya kinnararājño niratiṁ nāma kinnaranagaraṁ tahiṁ tehi || vānaro āha || bhagavan nemi ||</p>
<p><a class='ref sc' id='sc47' href='#sc47'>SC 47</a>so dāni vānarādhipati tato eva āśramāto ātmanā caturthaṁ kumāraṁ pṛṣṭhaṁ ārohayitvā parvatānāṁ śṛṁgato śṛṁgaṁ saṁkramanto drumāto drumaṁ nacirasyaiva drumasya kinnararājño <a class='ref sen' id='sen2.109' href='#sen2.109'>Sen 2.109</a> nagaraṁ kailāsasya parvatasya mūrdhne anuprāpto | paśyati ca kailāsasya parvatasya mūrdhne drumasya kinnararājño niratiṁ nāma nagaraṁ sarvasauvarṇaśubhakarmanirmitaṁ udyānasahasramaṇḍitaṁ sarvaratnāmayehi puṣkariṇītaḍāgehi maṇḍitaṁ sarvaratnāmayehi vaiḍūryaphalasopānehi saptaratnavedikāparikṣiptehi utpalapadumakumudapuṇḍarīkasaugandhikasaṁchannehi ratanāmayehi ratanāmayehi taṭakehi āyuktehi nānāratnavicitrāhi nāvāhi plavantīhi vasantacitrāhi ca nānāprakārehi plavehi plavantehi | nānāprakārehi puṣpapatraphalopetehi drumasahasrehi saṁchannaṁ ca atimuktakacampakavārṣikamallikāsumananavamālikāyūthikopaśobhitaṁ || te tahintahiṁ paśyanti kinnaramithunasahasrāṇi krīḍantāni | kācij jaladardarakāni vādenti kācit* nānāprakārāṇi vādyāni vādenti madhureṇa ca svareṇa manoharāṁ parigāyanti || abhyantaranagare ca tūryaśataśabdāni śṛṇvanti madhurāṇi ca gītaśabdāni śṛṇvanti ||</p>
<p><a class='ref sc' id='sc48' href='#sc48'>SC 48</a>atha nu dāni tahiṁ kinnaranagarasya vāhyato upavane sthitā paśyanti saṁbahulā kinnarīyo prāsādikā darśanīyā alaṁkṛtā ābhūṣitāḥ sauvarṇaghaṭakahastā āgacchanti tāṁ puṣkariṇīṁ yatra sudhanuḥ sthito udakahāriṁ || sudhanur etā pṛcchati || kiṁ atra nagare parvo yaṁ | so īdṛśo āmodo || tā dāni āhansuḥ || na adya kiṁcit parvo na utsavo | api drumasya kinnararājño nāma dhītā mānuṣehi nītā āsī sā bahūhi varṣehi āgatā tāye āgatāye drumo ca kinnararājo sarvaṁ <a class='ref sen' id='sen2.110' href='#sen2.110'>Sen 2.110</a> ca nagaraṁ prītaṁ tatraiṣa edṛśo āmodaḥ || sudhanu pṛcchati || kahiṁ udakaṁ imaṁ nīṣyati || āhansu || sā manoharā snāpayiṣyati | tasyā manuṣyagandham apanayiṣyati || tena kumāreṇa aṁgulīyakā paścime udakaghaṭe prakṣiptā yathā tāhi kinnarīhi na dṛṣṭā || manoharā snāyati ca aṁgulīyakā snāyantīye tato ghaṭakāto utsaṁge patitā || manoharāye sā aṁgulīyakā dṛṣṭvā parijñātā | tāye etad abhūṣi | sudhanukumāraḥ āgato mama arthāya | sukumāro rājaputro kathaṁ so imām agamyāṁ diśam āgato || sā dāni tvaritatvaritā vastrāṇi prāvaritvā aśrukaṇṭhā rudanmukhā mātāpitṝṇāṁ praṇipatitvā āha || yo mama jambudvīpe bhartā so āgato sudhanu nāma rājaputro subāhusya rājño ekaputro || drumo kinnararājā na pattīyati | putri na śakyaṁ mānuṣehi imāṁ diśām āgantuṁ || manoharā āha || na hi tāta vyaktam āgato || drumo kinnararājā pṛcchati || kiṁ tvayā svayaṁ dṛṣṭo utāho parato śruto ti || sā āha || na me svayaṁ dṛṣṭo nāpi parato śruto api me snāpayantīye sudhanusya aṁgulīyakā utsaṁge patitā ||</p>
<p><a class='ref sc' id='sc49' href='#sc49'>SC 49</a>drumeṇa kinnararājñā udakahārīyo śabdāpitāyo | tā dāni śabdāpiya pṛcchīyanti || kvacid vo udakahāriṁ gatāhi puruṣo dṛṣṭo || tā āhansuḥ || mahārāja dṛṣṭo kinnarakumāraḥ prāsādiko darśanīyo ātmanā caturtho puṣkariṇīye kūle || tasya bhavati || so evam eṣo kumāro manoharāye ti || kathaṁ so śakyati imāṁ diśām āgantuṁ || so dāni tāṁ dhītaraṁ pṛcchati || manohare praviśatu sudhanu rājakumāro imaṁ rājakulaṁ || sā āha || tāta praviśatu || so iha mama premena āgato <a class='ref sen' id='sen2.111' href='#sen2.111'>Sen 2.111</a> bahu ca tena mama nidānaṁ pitṛsakāśāto apriyo asatkāro | tena bandhanavadhaduḥkho anubhūto na ca tena ahaṁ kadācit parityaktā | tato sudhanu kumāro pitareṇa subāhunā bandhanāgare bandhitvā ahaṁ visarjitā | so eṣa mukto samāno mama pṛṣṭhato āgato || drumeṇa kinnararājñā amātyā āṇattā || śīghraṁ nagaraṁ alaṁkārāpetha yāvac ca rājakulaṁ yāvac ca asurakā puṣkariṇī vitatavitānaṁ kārāpetha citrapuṣpaparikṣiptaṁ avasaktapaṭṭadāmakalāpaṁ siktasaṁmṛṣṭaṁ muktapuṣpāvakīrṇaṁ sarvagandhodakasiktaṁ || ye mama nagare pradhānapuruṣāś caturaṁgabalakāyo sarve te mama jāmātuḥ pratyudgacchantu chatradhvajapatākāni ca ādāya || amātyehi vacanamātreṇa sarvaṁ pratijāgṛtaṁ mahatā samṛddhīye pratyudgamanaṁ kṛtaṁ || manoharāpi mahārahena aṁśukena prāvṛtā sarvālaṁkāravibhūṣitā bahūhi kinnarasahasrehi parivṛtā tūryasahasrehi vādyamānehi pratyudgatā || sā dāni sudhanuṁ dṛṣṭvā mūrdhnena pādehi patitā mukhena ca keśena ca pādāni saṁparimārjati || evaṁ sudhanu mahatā vibhūṣāye mahatā samṛddhīye drumasya kinnararājño nagaraṁ praveśito yāvad rājakulaṁ drumeṇa ca kinnararājñā abhinandito utsaṅge saṁveśito āśvāsito ca || eṣo te nagaro sarvasauvarṇa udyānasahasramaṇḍito anantakalyāṇo iha mama dhītarāye manoharāye saha krīḍāhi ramāhi pravicārehi ||</p>
<p><a class='ref sc' id='sc50' href='#sc50'>SC 50</a>sudhanu dāni kinnaranagare bahūni varṣāṇi prativasitvā krīḍitvā ramitvā pravicāretvā sarvodyāneṣu saṁvartanīyaṁ anubhavitvā manoharām āmantresi || manohare jānasi tvaṁ yathā ahaṁ mātāpitṝṇāṁ ekaputrako priyo manāpo | ahaṁ tava premena anāpṛcchitvā <a class='ref sen' id='sen2.112' href='#sen2.112'>Sen 2.112</a> mātāpitṝṇāṁ sarvakāni ujjhitvā ātmanā parityāgaṁ kṛtvā iha āgato iha me adya bahūni varṣāṇi prativasantasya | tato āmantrehi mātāpitaraṁ gamiṣyāmi hastināpuraṁ || tāye manoharāye mātāpitṝṇāṁ ārocitaṁ || drumeṇa kinnararājñā sudhanu pṛcchīyati || kumāra gamiṣyasi mātāpitṝṇāṁ sakāśaṁ || kumāro āha || yadi tāta abhipretaṁ tato gamiṣyāmi || drumo āha || visarjayiṣyāmi iti || yambhakā nāma yakṣā kinnarāṇām āṇattikarāḥ || rājñā yambhakā yakṣā āṇattā || mama jāmātāraṁ saparivāraṁ manoharāsahitaṁ yena hastināpuraṁ netha prabhūtaṁ ca ratnaratanaṁ || tehi sudhanu kumāro saparivāro manoharā ca kinnaranagarāto śayanagatā evam utkṣipitvā prabhūtaṁ ca ratnaratanaṁ hastināpuram ānetvā rājakye udyāne sthapitā || prabhātāye rātrīye kumāro sudhanu vibuddho hastināpure va bherīghoṣaṁ śṛṇoti janaśabdaṁ ca || tasya bhavati || kahiṁ ahaṁ hastināpuraṁ ānīto || imaṁ rājakyaṁ udyānaṁ paśyati | tāni ratnamayāni paryaṁkāni yathā prajñaptāti manoharāṁ taṁ trivargaṁ parivāraṁ prabhūtaṁ ca ratnaṁ | kumāro prīto saṁvṛtto yathābhipretaṁ svakaṁ nagaram āgato ||</p>
<p><a class='ref sc' id='sc51' href='#sc51'>SC 51</a>kumārasya hastināpurā gatasya rājñā subāhunā mārgaṇā kāritā mahatā udyogena | yaṁ kālaṁ rājā kumārasya pravṛttiṁ na upalabhati tasya bhavati | mṛto bhaviṣyati kumāro manoharāṁ mārganto || tena rājñā kumārasya sudhanusya mṛtasya kāryāṇi kāritāni || sarvasya adhiṣṭhānasya bhavati | mṛto sudhanu || tahiṁ dāni rājakye udyāne agradvāreṇa udyānapālā nirdhāvitā udyāne patākān ucchrāpayanti <a class='ref sen' id='sen2.113' href='#sen2.113'>Sen 2.113</a> āgatā ca udyānaṁ paśyanti taṁ ca sudhanuṁ manoharāṁ ca taṁ ca trivargaṁ parivāraṁ ratnamayāni ca paryaṁkāni mahāntaṁ ca ratnarāśiṁ dṛṣṭā ca punaḥ dhāvanto hastināpuraṁ praviṣṭā || mahājanakāyo pṛcchati kṣemaṁ | te āhansuḥ | kṣemaṁ sudhanu kumāro āgato hi | so eva prīto bhavati || tehi rājakulaṁ gatvā udyānapālehi rājño subāhusya ārocitaṁ || mahārāja diṣṭyā vṛddhi sudhanu kumāro āgato || rājā śravaṇamātreṇa prīto saṁvṛtto sarvaṁ ca rājakulṁ | teṣāṁ udyānapālānāṁ vipulo dāyo dinno || rājā subāhu sāmātyaparijano devī ca sudhanusya mātā sarvaṁ ca antaḥpuraṁ udyānaṁ nirdhāvitaṁ kumāraṁ draṣṭuṁ sarvaṁ ca nagaraṁ kumārasya sudhanusya āgamanaśabdaṁ śrutvā manoharāye ca | antaro janasya nāsti hastināpurāto rājakṛtyaṁ udyānaṁ nirdhāvantasya kumāraṁ draṣṭuṁ manoharāṁ ca || sudhanu mātāpitaraṁ dṛṣṭvā mūrdhnena nipatito manoharā ca śvaśrūśvaśuraṁ ca dṛṣṭvā mūrdhnena nipatitā || kumāro pitareṇa subāhunā sārdhaṁ suvarṇālaṁkṛtaṁ hastināgam āruhitvā hemajālasaṁchannaṁ mahatā rājānubhāvena mahatā rāja-ṛddhīye mahatīye viyūhāye mahatīye vibhūṣāye hastināpuraṁ praveśito ||</p>
<blockquote class='gatha'>
<p><a class='ref sc' id='sc52' href='#sc52'>SC 52</a>evaṁ samentu satvā sarvehi priyehi abodhiprahīṇā ||</p>
<p><a class='ref sc' id='sc53' href='#sc53'>SC 53</a>yatha tasmiṁ samayasmiṁ samāgataḥ kinnariye sudhanuḥ ||</p>
</blockquote>
<p><a class='ref sc' id='sc54' href='#sc54'>SC 54</a>bhagavān āha || syāt khalu punar bhikṣavaḥ yuṣṁākam evam asyād anyaḥ sa tena kālena tena samayena sudhanu nāma kumāro abhūṣi | na etad evaṁ draṣṭavyaṁ || tat kasya hetoḥ || ahaṁ so bhikṣavaḥ tena kālena tena samayena sudhanur nāma kumāro abhūṣi | anyaḥ sa tena kālena tena samayena subāhur nāma rājā abhūṣi | naitad evaṁ draṣṭavyaṁ | tat kasya hetoḥ | eṣo bhikṣavo rājā śuddhodano tena kālena tena samayena subāhur nāma rājā abhūṣi ||</p>
<p><a class='ref sc' id='sc55' href='#sc55'>SC 55</a><a class='ref sen' id='sen2.114' href='#sen2.114'>Sen 2.114</a> anyā sā tena kālena tena samayena sudhanusya mātā abhūṣi | na etad evaṁ draṣṭavyaṁ | tat kasya hetoḥ | eṣā bhikṣavo māyā devī tena kālena tena samayena sudhanusya mātā abhūṣi || syāt khalu punar bhikṣavaḥ yuṣmākam evaṁ asyād anyaḥ sa tena kālena tena samayena sudhanusya paricārako vasantako nāma abhūṣi | na etad evaṁ draṣtavyaṁ | tat kasya hetoḥ | eṣa bhikṣavaś chandako tena kālena tena samayena sudhanusya paricārako || anyo so tena kālena tena samayena uppalako nāma lubdhaputro abhūṣi | naitad evaṁ draṣṭavyaṁ | tat kasya hetoḥ | eṣa bhikṣavo rāhulo uppalako nāma lubdhakaputro abhūṣi || anyo so tena kālena tena samayena mālako nāma lubdhakaputro abhūṣi | naitad evaṁ draṣṭavyaṁ | tat kasya hetoḥ | eṣa bhikṣavo ānandasthaviro tena kālena tena samayena mālako nāma lubdhakaputro abhūṣi || anyo so tena kālena tena samayena kāśyapo nāma ṛṣi abhūṣi | naitad evaṁ draṣṭavyaṁ | tat kasya hetoḥ | eṣa bhikṣavaḥ mahākāśyapaḥ sthaviraḥ tena kālena tena samayena anuhimavante kāśyapagotro ṛṣi abhūṣi || anyo sa tena kālena tena samayena anuhimavante vānararājā abhūṣi | naitad evaṁ draṣṭavyaṁ | tat kasya hetoḥ | eṣa bhikṣavo kaṇṭhako aśvarājā tena kālena tena samayena anuhimavante vānararājā abhūṣi || anyo sa tena kālena tena samayena kailāsamūrdhni drumo nāma kinnararājā abhūṣi | naitad evaṁ draṣṭavyaṁ | tat kasya hetoḥ | eṣa bhikṣavo mahānāmo śākyo tena kālena tena samayena drumo kinnararājā abhūṣi || anyā sā tena kālena tena samayena manoharāye mātā abhūṣi | naitad evaṁ draṣṭavyaṁ | tat kasya hetoḥ | eṣā bhikṣavaḥ yaśodharāye mātā tena kālena tena samayena manoharāye mātā abhūṣi || anyā sā tena kālena tena samayena manoharā kinnarī abhūṣi | naitad evaṁ draṣṭavyaṁ | tat kasya hetoḥ | eṣā bhikṣavo yaśodharā tena kālena tena samayena manoharā kinnarī abhūṣi | tadāpi eṣā mayā khedena labdhā ||</p>
<blockquote class='gatha'>
<p><a class='ref sc' id='sc56' href='#sc56'>SC 56</a><a class='ref sen' id='sen2.115' href='#sen2.115'>Sen 2.115</a> vicitragambhīrakatho bahuśruto<br>
kileśaghātī paravādimardano ||</p>
<p><a class='ref sc' id='sc57' href='#sc57'>SC 57</a>sa bhikṣu śobheta svayaṁbhuśāsane<br>
nabhe va candro paripūrṇamaṇḍalo ||</p>
</blockquote>
<p class='endsection'>iti śrīkinnarījātakaṁ samāptaṁ ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
