<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu22' lang='san'>
<header>
<ul>
<li class='division'>Mahāvastu</li>
</ul>
<h1>22. Enlightenment</h1>
</header>
<p><a class='ref sc' id='sc1' href='#sc1'>SC 1</a>madhye puṣkaraṇīye padmaṁ prādurbhūtaṁ rathacakramātrāhi karṇikāhi aparehi padmasahasrehi anuparivāritaṁ ||</p>
<p><a class='ref sc' id='sc2' href='#sc2'>SC 2</a><a class='ref sen' id='sen1.228' href='#sen1.228'>Sen 1.228</a> bodhisatvo tat padume paryaṅkena niṣaṇṇo taṁ ca padumaṁ saṁkucitaṁ kūṭāgāre saṁsthitaṁ || bodhisatvasya sarvaṁ gṛhiliṁgam antarhitaṁ kāṣāyāṇi prādurbhūtāni || atha khalu mahāmaudgalyāyana dīpaṁkaro bodhisatvo viviktaṁ kāmehi viviktaṁ pāpakair akuśalair dharmaiḥ savitarkaṁ savicāraṁ vivekajaṁ prītisukhaṁ prathamaṁ dhyānam upasaṁpadya viharesi || savitarkavicārāṇāṁ vyupasamād adhyātmasaṁprasādāc cetasaḥ ekotībhāvād avitarkam avicāraṁ samādhijaṁ prītisukhaṁ dvitīyaṁ dhyānam upasaṁpadya viharesi || sa prīter virāgād upekṣakaś ca viharati smṛtaḥ saṁprajānaṁ sukhaṁ ca kāyena pratisaṁvedayati | yat taṁ āryā ācakṣate upekṣakaḥ smṛtimāṁ sukhavihārī niṣprītikaṁ tṛtīyaṁ dhyānam upasaṁpadya viharati || sukhasya ca prahāṇā duḥkhasya ca prahāṇāt pūrvaṁ ca saumanasyadaurmanasyayor astaṁgamāt* aduḥkhāsukham upekṣāsmṛtipariśuddhaṁ caturthaṁ dhyānam upasaṁpadya viharesi || so tathā samāhitena cittena pariśuddhena paryavadātena anaṁgaṇena vigatopakileśena mṛdunā karmaṇyena sthitenāniṁjyaprāptena rātrīye purime yāme divyacakṣudarśānapratilābhāya cittam abhinirharesi nirṇāmesi ||</p>
<p><a class='ref sc' id='sc3' href='#sc3'>SC 3</a>so divyena cakṣuṣā satvān paśyati cyavantāṁ upapadyantāṁ suvarṇāṁ durvarṇāṁ sugatāṁ durgatān yathākarmopagān satvān prajānāti || so tathā samāhitena cittena pariśuddhena paryavadātena anaṁgaṇena vigatopakleśena mṛdunā karmaṇyena sthitenāniṁjyaprāptena rātrīye madhyame yāme anekavidhaṁ pūrvanivāsaṁ samanusmaret* | sayyathīdaṁ ekāṁ vā jātiṁ dvau vā jātiṁ trayo vā jātiṁ catvāri vā jātiṁ paṁca vā jātiṁ daśa vā viṁśad vā triṁśac catvāriṁśaṁ vā paṁcāśaṁ vā jātīśataṁ vā jātīsahasraṁ vā anekāni ca jātīśatāni <a class='ref sen' id='sen1.229' href='#sen1.229'>Sen 1.229</a> anekāni jātīsahasrāṇi anekāny api jātīśatasahasrāṇi saṁvartakalpāṁ vā vivartakalpāṁ vā saṁvartavivartakalpāṁ vā anekāṁ pi saṁvartāṁ anekāṁ pi vivartāṁ anekā pi saṁvartavivartāni kalpāni || amutrāhaṁ āsiṁ evaṁnāmo evaṁgotro evaṁjātyo evamāhāro evamāyuḥparyanto evaṁsukhaduḥkhapratisaṁvedī iti sākāraṁ soddeśaṁ anekavidhaṁ pūrvanivāsaṁ samanusmarati || so tathā samāhitena cittena pariśuddhena paryavadātena anaṁgaṇena vigatopakileśena sthitena aniṁjyaprāptena rātrīye paścime yāme nandīmukhāyāṁ rajanyāṁ aruṇopaghāṭakālasamaye yat kiṁcit puruṣanāgena puruṣasiṁhena puruṣarṣabheṇa puruṣapadumena puruṣapuṇḍarīkeṇa puruṣadhaureyeṇa puruṣeṇa satpuruṣeṇa puruṣājāneyena anuttareṇa puruṣadamyasārathinā gatimena smṛtimena dhṛtimena matimena sarvaśo sarvatratāye jñātavyaṁ prāptavyaṁ boddhavyaṁ abhisaṁboddhavyaṁ sarvantam ekacittakṣaṇasamāyuktayā prajñayā anuttarāṁ samyaksaṁbodhim abhisaṁbuddho || iyaṁ ca mahāpṛthivī ṣaḍvikāraṁ kampe saṁprakampe bhūmyā ca devā ghoṣam udīrayensuḥ śabdaṁ nabhe śrāvayensu || eṣa māriṣa bhagavāṁ dīpaṁkaro anuttarāṁ samyaksaṁbodhim abhisaṁbuddho bhaviṣyati bahujanahitāya bahujanasukhāya lokānukaṁpāya mahato janakāyasyārthāya hitāya sukhāya devānāṁ ca manuṣyāṇāṁ ca || bhūmyānāṁ devānāṁ ghoṣaṁ śrutvā antarīkṣecarā devā trāyastriṁśā yāmā tuṣitā nirmāṇaratayaḥ paranirmitavaśavartina iti tat kṣaṇaṁ tan muhūrtaṁ yāvad brahmakāyaṁ ghoṣam abhyudgacchet* || eṣa māriṣa bhagavāṁ dīpaṁkaro samyaksaṁbuddho bhaviṣyati taṁ bhaviṣyati bahujanhitāya bahujanasukhāya lokānukaṁpāya mahato janakāyasyārthāya hitāya sukhāya devānāṁ ca manuṣyāṇāṁ ca || aprameyasya udārasya mahato ’vabhāsasya loke prādurbhāvo abhūṣi || yāvatā loke lokāntarikā andhakārā andhakārārpitā tamisrā tamasārpitā aghā <a class='ref sen' id='sen1.230' href='#sen1.230'>Sen 1.230</a> aghasaṁbhūtapūrvā yatra ime pi candramasūryā evaṁ maharddhikā evaṁ mahānubhāvā ābhayā ābhāṁ nābhisaṁbhuṇanti ālokena vā ālokaṁ na spharanti te pi tena obhāsena sphuṭā abhūnsuḥ || ye pi tatra satvā upapannā te pi anyamanyaṁ saṁjānensuḥ anye pi kila iha bho satvā upapannā anye pi kila bho satvā upapannā anye pi kila bho satvā upapannāḥ || ekāntasukhasamarpitā ca punas tat kṣaṇaṁ taṁ muhūrtaṁ sarve satvā abhūnsu || ye pi avīce mahānarake upapannā atikrame va devānāṁ devānubhāvaṁ nāgānāṁ nāgānubhāvaṁ yakṣāṇāṁ yakṣānubhāvaṁ || dhyāmāni ca abhūnsuḥ mārabhavanāni niṣprabhāṇi nistejāni nirabhiramyāṇi || krośikāny api tatra khaṇḍāni prapatensu dvikośikāny api tatra khaṇḍāni prapatensu trikrośikāny api tatra khaṇḍāni prapatensu yojanikāny api tatra khaṇḍāni prapatensu dhvajāgrāṇy api prapatensu || māro ca pāpīṁāṁ duḥkhī durmano vipratisārī antośalyaparidāghajāto abhūṣi ||</p>
<p><a class='ref sc' id='sc4' href='#sc4'>SC 4</a>tatraiva ca maudgalyāyana padmakūṭāgāre bhagavāṁ dīpaṁkaro caturhi mahārājehi śakreṇa ca devānām indreṇa suyāmena ca devaputreṇa saṁtuṣitena ca devaputreṇa vaśavartinā ca devaputreṇa mahābrahmaṇā ca anekadevasaṁghaparivārehi saṁvṛto || bhagavato dīpaṁkarasya udārā pūjā kṛtā || divyehi mandāravehi kusumehi mahāmandāravehi karṇikārehi rocamānehi bhīṣmehi mahābhīṣmehi samantagandhehi mahāsamantagandhehi candanacūrṇehi agurucūrṇehi keśaracūrṇehi tamālapatracūrṇehi bhagavantaṁ dīpaṁkaraṁ okiritvā prakiritvā abhiprakiritvā divyehi tūryasahasrehi saṁpūjayitvā tatraiva mahābrahmaṇā yācito anuttaraṁ dharmacakraṁ pravartanāya || adhivāsayati mahāmaudgalyāyana bhagavāṁ dīpaṁkaro mahābrahmaṇo tuṣṇībhavena || devā adhivāsanāṁ viditvā hṛṣṭā tuṣṭā āttamanā pramuditaprītisaumanasyajātā <a class='ref sen' id='sen1.231' href='#sen1.231'>Sen 1.231</a> bhagavato dīpaṁkarasya pādāṁ śirasā vanditvā triṣkṛtyo pradakṣiṇīkṛtvā tatraivāntarhāyensu ||</p>
<p><a class='ref sc' id='sc5' href='#sc5'>SC 5</a>bhagavān tasyaiva rātryā atyayena pratisaṁlayanād vyutthāya janapadeṣu cārikāṁ prakramet* ||</p>
<blockquote class='gatha'>
<p><a class='ref sc' id='sc6' href='#sc6'>SC 6</a>ādityo varavarṇo bālo abhyudgato yathākāśe |<br>
yojanaśataṁ prabhāye dīpaṁkaro bharitva asthāsi ||</p>
</blockquote>
<p><a class='ref sc' id='sc7' href='#sc7'>SC 7</a>bhagavāṁ dīpaṁkaro cārikāṁ caramāṇo mahato janakāyasya devānāṁ manuṣyāṇāṁ ca arthacaryāṁ caramāṇo aśītihi bhikṣusahasrehi sārdhaṁ dīpavatīṁ rājadhānīṁ āgacchati pituḥ arcimato jñātīnāṁ ca anukampārthaṁ || rājñā arcimena śrutaṁ || bhagavāṁ dīpaṁkaro aśītihi bhikṣusahasrehi sārdhaṁ dīpavatīṁ rājadhānīṁ āgacchati jñātīnām anukampāyḥti || te ca yāvad dīpavatī yāva ca padminīvanam udyānaṁ daśakrośamārgaṁ pratijāgṛhansuḥ aṣṭāpadasamaṁ aviṣamaṁ pāṇitalasamaṁ siktaṁ saṁmṛṣṭaṁ vitatavitānaṁ vicitraduṣyaparikṣiptaṁ osaktapaṭṭadāmakalāpaṁ dhūpanadhūpitaṁ daśadiśehi ca naṭanartakaṛllamallapāṇisvaryālaṁkṛtaṁ cakravartipuraṁ bhūyasya ca śatapatrālaṁkṛtaṁ || rājñā arcimena prabhūtaṁ gandhamālyaṁ gṛhītaṁ tathā gṛhītaṁ mahājanakāyena samantād dvādaśayojanāto gandhamālyaṁ samudānītaṁ || rājā aśītihi koṭṭarājasahasrehi sārdhaṁ anyāye ca janatāye bhagavantaṁ dīpaṁkaraṁ pratyudgato ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
