<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu77' lang='san'>
<header>
<ul>
<li class='division'>Mahāvastu</li>
</ul>
<h1>77. The Jātaka of the Female Elephant</h1>
</header>
<h2>The First Version of the Story of the Female Elephant</h2>
<p><a class='ref sc' id='sc1' href='#sc1'>SC 1</a>bhikṣū bhagavantam āhansuḥ || paśya bhagavan katham iyaṁ mahāprajāpatī bhagavato śokena andhā saṁjātā bhagavantaṁ cāgamya anandhā saṁjātā || bhagavān āha || na bhikṣavo etarahim eva eṣā mahāprajāpatī mama śokena kāruṇyena ca andhā saṁjātā mama eva <a class='ref sen' id='sen3.130' href='#sen3.130'>Sen 3.130</a> cāgamya anandhā saṁjātā | anyadāpy eṣā mahāprajāpatī mama āgamya anandhā saṁjātā || bhikṣū āhansuḥ || anyadāpi bhagavan* || bhagavān āha || anyadāpi bhikṣavaḥ ||</p>
<p><a class='ref sc' id='sc2' href='#sc2'>SC 2</a>bhūtapūrvaṁ bhikṣavaḥ atītamadhvāne himavantapārśve caṇḍagirir nāma parvato tasya dāni pārśve mahanto vanakhaṇḍo vṛkṣasahasrehi puṣpaphalopetehi saṁchanno padminīhi ca āśramehi ca upeto ṛṣigaṇānucīrṇo prānto pravivikto || tatra mahāntaṁ hastiyūthaṁ prativasati ṣaḍdantakulaṁ || tahiṁ ājaniyo hastipoto jāto ṣaḍdanto indragopakaśīrṣo saptāṁgasupratiṣṭhito kumudavarṇo | so yadā saṁvardhito tadā mātāṁ gurugauraveṇa premnena ca paricarati | tasyā pūrvaṁ bhojanaṁ pānīyaṁ ca dattvā paścād ātmanā paribhuṁjati kālena ca tāṁ kālena uddhataśarīrāyā vanalatāyā parimārjati snāpayati || evaṁ so hastipoto sāvahitaṁ prasādena premnena ca gauraveṇa ca sarvakālaṁ janetriṁ paricarati || so dāni kadācit tāṁ mātuṁ snāpayitvā pariviṣitvā āsitāṁ jñātvā gajagaṇena sārdhaṁ caranto vāhyena nirgato || so dāni mṛgalubdhakehi mṛgavyaṁ aṇvantehi dṛṣṭo tehi gatvā kāśirājño niveditaṁ | deva amutra vanakhaṇḍe edṛśo gajapotako prativasati prāsādiko darśanīyo devasya yogyo bhaveya ||</p>
<p><a class='ref sc' id='sc3' href='#sc3'>SC 3</a>atha khalu bhikṣavaḥ kāśirājā teṣāṁ lubdhakānāṁ śrutvā sabalavāhano taṁ vanakhaṇḍam āgame || tena sa hastipoto vanakhaṇḍāto nigṛhya aparāhi kareṇuhi parivārito vārāṇasīṁ praveśito hastiśālāyāṁ ca thāvito || tasya dāni rājño <a class='ref sen' id='sen3.131' href='#sen3.131'>Sen 3.131</a> bhavati | bhadrako me ayaṁ yāno bhaviṣyatīti || so dāni sarvasatkārehi satkriyati svayaṁ rājā tasya bhojanaṁ ca pānīyaṁ ca dadāti | tasya taṁ sarvasatkāraṁ na prīṇayati śokena tāṁ mātaraṁ anusmarantasya gambhīraṁ ca niśvasati aśrūṇi ca pātayati śuṣyati ca milāyati ca || so dāni rājā premnānugato aṁjaliṁ pragṛhṇetvā taṁ gajapotaṁ pṛcchati || sarvasatkārehi te gajottama satkaromi atha ca punas tvaṁ śuṣyasi ca milāyasi ca parihāyasi ca varṇarūpato na ca te paśyāmi udagram āttamanaṁ prahṛṣṭamukhavarṇaṁ | dehi me vācaṁ ākhyāhi kena te upakaraṇena vaikalyaṁ upasthāpayiṣyāmi priyo ca me tvaṁ gajottama manāpo ca ākhyāhi me kena tvaṁ parihāyasi bhojanaṁ ca pānīyaṁ ca na pratīcchasi || so dāni gajapoto rājñā pṛcchīyamāno mānuṣikāye vācāye āha || deva na me kenacid vaikalyaṁ upakaraṇena naivam āhāreṇa mama kṛtyaṁ mama mātā tahiṁ vanakhaṇḍe prativasati jīrṇā vṛddhā gatavayā cakṣurvihīnā durbalakāyā yadā vijñāprāpto smi nābhijānāmi mātur pūrvaṁ adattvā bhojanaṁ vā pānaṁ vā svayaṁ paribhuṁjituṁ | eṣa me samādāno mama maraṇaṁ ihaiva bhaviṣyati | na punar ahaṁ adattvā mātāye svayaṁ paribhuṁjeyaṁ bhojanaṁ vā pānīyaṁ vā || so dāni kāśīrājā dhārmiko ca sakṛpo ca parānugrahapravṛtto ca | tasya etad abhūṣi | āścaryam idaṁ imasya hastipotasya yāva mātṛjño ca dhārmiko ca ājāneyo ca yasya adya ettakāni divasāni bhojanaṁ apratīcchantasya pānīyam apibantasya mātṛśokena | ekatyeṣu manuṣyeṣu naite guṇā sulabharūpā ye imasya gajapotasya | naitam asmākaṁ sādhu na pratirūpaṁ yaṁ vayaṁ imān evarūpā kalyāṇasatvā viheṭhāma || so dāni mahāmātrāṇām āha || muṁcatha etaṁ hastipotaṁ gacchatu vanakhaṇḍaṁ yato smābhi ānīto mātṛvartako mātare <a class='ref sen' id='sen3.132' href='#sen3.132'>Sen 3.132</a> samāgacchatu mā iha anāhāro mariṣyati tato vayaṁ nirarthakā adharmeṇa saṁyujyema || so dāni rājāṇattīye tasyaiva vanakhaṇḍasya samīpe netvā mukto ||</p>
<p><a class='ref sc' id='sc4' href='#sc4'>SC 4</a>so dāni taṁ vanakhaṇḍaṁ gatvā naivāhāraṁ karoti na pānīyaṁ pibati tāṁ mātaraṁ mārgati || tasya dāni sā mātā śokena rudamānā ca taṁ putrakaṁ apaśyantī andhībhūtā || so dāni gajapotako tāṁ mātaraṁ alabhanto parvataśikharam abhiruhitvā kuṁjararāvāṁ muṁcati | tasya mahāntaṁ kuṁjararāvaṁ muṁcato tāye mātare taṁ svaraṁ pratyabhijñātaṁ putrasya me eṣo svaro ti tāye pi mahāninādaṁ muktaṁ || tataḥ tena mātusvaro pratyabhijñāto || so dāni tasyā mātu mūle upasaṁkrame || tasya sā mātā udakahradasya mūle āsati andhā paribhramantī putraśabdaṁ śrutvā reṇuguṇṭhitaśarīrā || so dāni gajapotako tataḥ tato vanalatāṁ sukumārāṁ bhuṁjitvā tāṁ mātaraṁ parimārjati reṇuṁ cāsyā śarīrāto apaneti | tataś ca udakahradāto śuṇḍaṁ udakasya pūretvā hṛṣṭo āttamano prītisaumanasyajāto tāṁ mātāṁ snāpeti || sā dāni snātā ca tāni ca akṣīṇi dhautāni sarvamalaṁ mrakṣitaṁ aśucyapagataṁ cāsyā pariśuddhā dṛṣṭī saṁvṛttā || sā dāni hastinikā taṁ putrakaṁ paśyitvā prītisaumanasyajātā pṛcchati | putra kahiṁ si gato mama mellitvā anāthāye durbalacakṣuyeti || so tasyā mātāye tāṁ prakṛtiṁ vistareṇa ācikṣati yathā gṛhīto yathā ca osṛṣṭo || sā taṁ putrakaṁ āha || evaṁ putra ānandatu kāśirājā saparivāro yathā adya tava dṛṣṭvā ahaṁ nandāmi ||</p>
<p><a class='ref sc' id='sc5' href='#sc5'>SC 5</a>syāt khalu bhikṣavaḥ yuṣmākam evam asyād anyaḥ sa tena kālena tena samayena kāśirājā abhūṣi | na khalv etad evaṁ draṣṭavyaṁ | tat kasya hetoḥ | eṣo nando mama <a class='ref sen' id='sen3.133' href='#sen3.133'>Sen 3.133</a> pitriyaputro bhrātā so kāśirājā abhūṣi || yo gajapotako aham eva tadā abhūṣi || yā gajapotasya mātā abhūṣi eṣā sā mahāprajāpatī gautamī tadāpi mama śokenāndhā saṁjātā mama evāgamya anandhā saṁjātā | etarahiṁ pi eṣā mahāprajāpatī gautamī mama śokenāndhā saṁjātā mama yeva cāgamya anandhā saṁjātā ||</p>
<p class='endsection'>samāptaṁ hastinikājātakasya parikalpaṁ ||</p>
<h2>The Jātaka of the Female Elephant</h2>
<blockquote class='gatha'>
<p><a class='ref sc' id='sc6' href='#sc6'>SC 6</a>nīvaraṇaṁ vijahitvā śṛṇotha ekāgramānasā sarve |<br>
yatha bodhisatvacaryā suduṣkarā harṣaṇīyā ca ||</p>
<p><a class='ref sc' id='sc7' href='#sc7'>SC 7</a>tiryagyonigatasyāpi gajasya svamātare sauhṛdam āsi |<br>
kiṁ punaḥ manuṣyabhūto guruṁ puricareya taṁ vipraṁ ||</p>
<p><a class='ref sc' id='sc8' href='#sc8'>SC 8</a>kāmaṁ pi bodhisatvā sarvajagati vatsalā prakṛtisnigdhā |<br>
ativatsalā tu guruṣu yathā śrutaṁ kīrtayiṣyāmi ||</p>
<p><a class='ref sc' id='sc9' href='#sc9'>SC 9</a>himavantapādapārśve caṇḍogre caṇḍaparvate ramye |<br>
tāpasakula-āśramehi kvacit kvaci kṛtābhyalaṁkāre ||</p>
<p><a class='ref sc' id='sc10' href='#sc10'>SC 10</a>kinnarakuṁjaravānaravarāhaśārdūlavyāghragaṇacīrṇe |<br>
rurumahiṣasarabhacarite vṛṣabhacamariśambarākīrṇe ||</p>
<p><a class='ref sc' id='sc11' href='#sc11'>SC 11</a>moraśukajīvajīvakacakorakaraviṁkaśakunamithunehi |<br>
samantaṁ hi taṁ vanavaraṁ śobhati madhuraṁ ravantehi ||</p>
<p><a class='ref sc' id='sc12' href='#sc12'>SC 12</a><a class='ref sen' id='sen3.134' href='#sen3.134'>Sen 3.134</a> śobhanti ca kvacikvacit padmasarā rājahaṁsaparipūrṇā |<br>
kalahaṁsalīlagalitā gajayūthavilolitāś ca pure ||</p>
<p><a class='ref sc' id='sc13' href='#sc13'>SC 13</a>kvacid bhramaramadhukaribhiś cūrṇitakusumehi pādapasamīpaṁ |<br>
kṛtasaṁstarā vicitrā hariṇaśakunalīlitā sthānti ||</p>
<p><a class='ref sc' id='sc14' href='#sc14'>SC 14</a>kvacid vṛddhatāpasehi dhyānaratiratehi nirjharagatehi |<br>
saṁśobhate vanavaraṁ svādhyāyaratehi ca parehi ||</p>
<p><a class='ref sc' id='sc15' href='#sc15'>SC 15</a>kvaci dṛṣṭakumārehi dīrghajaṭāajinavalkaladharehi |<br>
saṁśobhate vanavaraṁ vicitraphalamūlahastehi ||</p>
<p><a class='ref sc' id='sc16' href='#sc16'>SC 16</a>tasmiṁ pravaṇe bhirāme pariharati janetrīṁ netraprahīṇāṁ |<br>
jīrṇāṁ durbalagātrāṁ gajottamo sarvabhāvena ||</p>
<p><a class='ref sc' id='sc17' href='#sc17'>SC 17</a>so gajagaṇena sārdhaṁ ramanto apanirgato mahaddūraṁ |<br>
rājā ca saha balena gajagrahaṇakāraṇaṁ prāpto ||</p>
<p><a class='ref sc' id='sc18' href='#sc18'>SC 18</a>dṛṣṭvāna taṁ gajavaraṁ rājñaḥ sūto pi harṣito avaci |<br>
gajavaro lakṣaṇupapeto gajottamo pārthiva yūthe ||</p>
<p><a class='ref sc' id='sc19' href='#sc19'>SC 19</a>gajagaṇagataṁ gajendraṁ taṁ dṛṣṭvā vāhanaṁ udāraṁ taṁ |<br>
saṁgṛhṇi kāśirājā vanāt puravaraṁ nibandhitvā ||</p>
<p><a class='ref sc' id='sc20' href='#sc20'>SC 20</a>so naiva pibati pānaṁ na ca bhuṁjati śvasati ca so bhīkṣṇaṁ |<br>
taṁ avaca madhuragirayā sa hastiratnaṁ pṛthivīpālo ||</p>
<p><a class='ref sc' id='sc21' href='#sc21'>SC 21</a>nāgavara mā kṛśo bhava pratīccha bhaktaṁ pibāhi pānīyaṁ |<br>
abhirāmayiṣyāmi idha purottame khu śociṣṭhāḥ ||</p>
</blockquote>
<p><a class='ref sc' id='sc22' href='#sc22'>SC 22</a><a class='ref sen' id='sen3.135' href='#sen3.135'>Sen 3.135</a> gajottamo āha ||</p>
<blockquote class='gatha'>
<p><a class='ref sc' id='sc23' href='#sc23'>SC 23</a>na khu śocāmi narapate bandhanam uparodhanaṁ kṣudhapipāsāṁ |<br>
ito ca me duḥkhataraṁ nareśvara tena śocāmi ||</p>
</blockquote>
<p><a class='ref sc' id='sc24' href='#sc24'>SC 24</a>rājā āha ||</p>
<blockquote class='gatha'>
<p><a class='ref sc' id='sc25' href='#sc25'>SC 25</a>kin tava ito gajavara duḥkhataraṁ duḥkhataraṁ punar anyaṁ |<br>
yena te na pratibhāti pānīyam aśanaṁ ca ākhyāhi ||</p>
</blockquote>
<p><a class='ref sc' id='sc26' href='#sc26'>SC 26</a>gajapotako āha ||</p>
<blockquote class='gatha'>
<p><a class='ref sc' id='sc27' href='#sc27'>SC 27</a>mātā mama gatavayā jīrṇā ativatsalā nayanahīnā |<br>
sā mayā vinā mariṣyati nareśvara tena śocāmi ||</p>
<p><a class='ref sc' id='sc28' href='#sc28'>SC 28</a>tasyāhaṁ bisamṛṇālaṁ pūrvaṁ upānayāmi anayanāye |<br>
bhuṁjāmi paścātmanā sādya anasanā ti śocāmi ||</p>
<p><a class='ref sc' id='sc29' href='#sc29'>SC 29</a>grīṣme paridagdhagātrā śītalavanacchāditodakaṁ caivaṁ |<br>
upanāmemi snapemi ca sādya anātha ti śocāmi ||</p>
<p><a class='ref sc' id='sc30' href='#sc30'>SC 30</a>saṁprati vane anayanā paribhramati reṇuguṇṭhitaśarīrā |<br>
hā putreti ca vadati tad adya duḥkhataram āsādya ||</p>
<p><a class='ref sc' id='sc31' href='#sc31'>SC 31</a>śrutvā gajendravacanaṁ manujendro sumadhuraṁ sukaruṇaṁ ca |<br>
aśruparipūrṇavadano naravaro vāraṇam adhyabhāṣita ||</p>
<p><a class='ref sc' id='sc32' href='#sc32'>SC 32</a>ekatyeṣu manuṣyeṣu sudullabhā edṛśā guṇā samyak* |<br>
yena tava imā gajavara hṛdayasmiṁ jāyate pīḍā ||</p>
<p><a class='ref sc' id='sc33' href='#sc33'>SC 33</a>muṁcatha laghu gajavaraṁ caratu vane gurujanaṁ paricaranto<br>
<a class='ref sen' id='sen3.136' href='#sen3.136'>Sen 3.136</a> bhavatu jananī āśvastā naṁdatu saha putraratanena ||</p>
<p><a class='ref sc' id='sc34' href='#sc34'>SC 34</a>sā gajavarasya mātā duḥkhārditaśokaśalyasaṁśīrṇā |<br>
gagaṇam iva kālamehgo nādayati vanaṁ paricarantī ||</p>
<p><a class='ref sc' id='sc35' href='#sc35'>SC 35</a>bhavatu jananī savatsā nandantu vanamṛgā ca vanadevatā |<br>
ākhyāte nandatu me anayanā mātā ratanakena ||</p>
<p><a class='ref sc' id='sc36' href='#sc36'>SC 36</a>iṣṭaṁ lubdhehi dantahetoḥ vyāghrehi rudhiramānsārthaṁ |<br>
nītaṁ va rājadhāniṁ gajottamaṁ kāśim āvikṣe ||</p>
<p><a class='ref sc' id='sc37' href='#sc37'>SC 37</a>vanadevatā bhaṇanti gajottamo pravaralakṣaṇasamaṁgī |<br>
taṁ gṛhṇe kāśirājā vanāt puravaraṁ nibandhitvā ||</p>
<p><a class='ref sc' id='sc38' href='#sc38'>SC 38</a>taṁ khu maraṇaṁ bhaviṣyati mahyaṁ anāthāye naṣṭanayanāye |<br>
so pi ca gajo mariṣyati suvatsalo mahyaṁ śokena ||</p>
<p><a class='ref sc' id='sc39' href='#sc39'>SC 39</a>yo vicare girivareṣu vaneṣu pravareṣu phullaśikhareṣu |<br>
sa khu mariṣyati nāgo mama copavanaṁ ca śocanto ||</p>
<p><a class='ref sc' id='sc40' href='#sc40'>SC 40</a>atha tava na jātu gajavara janetrī tvayi roṣitā na paribhraṣṭā |<br>
premnena anucarittha tatha tuhya vibhokṣaṇaṁ bhavatu ||</p>
<p><a class='ref sc' id='sc41' href='#sc41'>SC 41</a>atha tvaya na jātu vīra adattva tava jananiye prathamabhaktaṁ |<br>
phalamūlabhojanaṁ vā tatha tuhya vibhokṣaṇaṁ bhavatu ||</p>
<p><a class='ref sc' id='sc42' href='#sc42'>SC 42</a>atha gajavaro tvarito mātaram upagamya ālapati snigdhaṁ |<br>
sukumāralatāye ca parimārjati reṇupariśuddhāṁ ||</p>
<p><a class='ref sc' id='sc43' href='#sc43'>SC 43</a><a class='ref sen' id='sen3.137' href='#sen3.137'>Sen 3.137</a> baddho smi kāśirājñā purottame dāruṇehi pāśehi |<br>
tava tu kṛtena anayanā mukto puna dharmarājena ||</p>
<p><a class='ref sc' id='sc44' href='#sc44'>SC 44</a>sā gajavarasya ghoṣaṁ śrutvā sparśaṁ ca tasya upalabhya |<br>
prītamanasā udagrā punaḥ sanayanā gajaṁ labdhvā ||</p>
</blockquote>
<p><a class='ref sc' id='sc45' href='#sc45'>SC 45</a>hastinikā āha ||</p>
<blockquote class='gatha'>
<p><a class='ref sc' id='sc46' href='#sc46'>SC 46</a>evaṁ nandatu nandanto kāśirājā sabāndhavo |<br>
yathāhaṁ adya nandāmi putreṇa nayanehi ca ||</p>
<p><a class='ref sc' id='sc47' href='#sc47'>SC 47</a>etaṁ putraṁ pūrvaṁ śailavane mṛgānvite |<br>
saputrā adya netrehi paśyati varakuṁjaraṁ ||</p>
<p><a class='ref sc' id='sc48' href='#sc48'>SC 48</a>pūrvajātim abhijñāya saṁbuddho vadatāṁ varo |<br>
jātakam idam ākhyāsi śāstā bhikṣuṇam antike ||</p>
<p><a class='ref sc' id='sc49' href='#sc49'>SC 49</a>ahaṁ gajavaro āsi mātā sā āsi hastinī |<br>
tenādyāpy asyā putro haṁ gāḍasnehā ca gautamī ||</p>
<p><a class='ref sc' id='sc50' href='#sc50'>SC 50</a>eyaṁ dīrghasmiṁ saṁsāre snehadveṣeṇa duḥkhitā |<br>
snehadveṣaprahāṇārthaṁ dharmaṁ caratha nirmamā ||</p>
</blockquote>
<p class='endsection'>hastinījātakaṁ samāptaṁ ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
