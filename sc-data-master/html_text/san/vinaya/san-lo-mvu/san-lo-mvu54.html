<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu54' lang='san'>
<header>
<ul>
<li class='division'>Mahāvastu</li>
</ul>
<h1>54. Śiriprabha Jātaka</h1>
</header>
<p><a class='ref sc' id='sc1' href='#sc1'>SC 1</a>bodhisatvo uruvilvāye tapovane duṣkaraṁ carati | ekena kolena divasaṁ yāpento aṣṭādaśa māsāṁ kolāharatāye pratipannaḥ | ekena tilena divasaṁ yāpento aṣṭādaśa māsāṁ tilāharatāye pratipanno | ekena taṇḍulena divasaṁ yāpento aṣṭādaśa māsāṁ taṇḍulam āharatāye pratipanno | aṣṭādaśa māsā sarvaśo anāharatāye pratipannaḥ ||</p>
<blockquote class='gatha'>
<p><a class='ref sc' id='sc2' href='#sc2'>SC 2</a>ekaṁ kolaṁ tasya bhakṣaṁ ekaṁ tilakataṇḍulaṁ ||</p>
<p><a class='ref sc' id='sc3' href='#sc3'>SC 3</a>kvaci sya sambuddhajñānaṁ na vīryavante saṁśraye ||</p>
<p><a class='ref sc' id='sc4' href='#sc4'>SC 4</a>kālāśītako sarvo va evaṁ aṁgāni se abhūt* ||</p>
<p><a class='ref sc' id='sc5' href='#sc5'>SC 5</a>viṣkambhe yathoṣṭrapadaṁ hanukā se tadā abhū ||</p>
<p><a class='ref sc' id='sc6' href='#sc6'>SC 6</a>jīrṇagopānasyāntarikā ośīrṇā pārśvake yathā ||</p>
<p><a class='ref sc' id='sc7' href='#sc7'>SC 7</a>evaṁ kāyaṁ maharṣisya tapena pariśoṣitaṁ ||</p>
<p><a class='ref sc' id='sc8' href='#sc8'>SC 8</a>veṣṭanaveṇīva dīrghā unnatāvanatā yathā ||</p>
<p><a class='ref sc' id='sc9' href='#sc9'>SC 9</a>evam asya pṛṣṭhi kaṇṭhaś ca unnatāvanatā abhūt* ||</p>
<p><a class='ref sc' id='sc10' href='#sc10'>SC 10</a><a class='ref sen' id='sen2.232' href='#sen2.232'>Sen 2.232</a> tasya netrā prakāśanti udupāne va tārakā ||</p>
<p><a class='ref sc' id='sc11' href='#sc11'>SC 11</a>gambhīraṁ sya tadāśvāsaṁ karmārāṇāṁ va gargarī ||</p>
<p><a class='ref sc' id='sc12' href='#sc12'>SC 12</a>sāradaṁ vā yathālaṁbu haritacchinnamilāyitaṁ ||</p>
<p><a class='ref sc' id='sc13' href='#sc13'>SC 13</a>evaṁ śīrṣaṁ maharṣisya tapena pramilāyitaṁ ||</p>
<p><a class='ref sc' id='sc14' href='#sc14'>SC 14</a>śāntakāyo mahāvīro aśrutaṁ ātmacetasaṁ ||</p>
<p><a class='ref sc' id='sc15' href='#sc15'>SC 15</a>ugraṁ tapaṁ niṣevate sarvasatvāna kāraṇā ||</p>
<p><a class='ref sc' id='sc16' href='#sc16'>SC 16</a>na śakyaṁ ca parikīrtayituṁ sarvavācāya bhāṣataḥ ||</p>
<p><a class='ref sc' id='sc17' href='#sc17'>SC 17</a>yaṁ duṣkaraṁ care vīro satvāṁ dṛṣṭvāna duḥkhitān* ||</p>
<p><a class='ref sc' id='sc18' href='#sc18'>SC 18</a>pakṣir vā ca yathākāśe paryantaṁ nādhigacchati ||</p>
<p><a class='ref sc' id='sc19' href='#sc19'>SC 19</a>yathāpi sāgare vāri aprameyo mahodadhiḥ ||</p>
<p><a class='ref sc' id='sc20' href='#sc20'>SC 20</a>evaṁ lokapradīpānāṁ buddhān ādityabandhunāṁ ||</p>
<p><a class='ref sc' id='sc21' href='#sc21'>SC 21</a>na śakyaṁ guṇaparyantaṁ sarvavācāya bhāṣituṁ ||</p>
<p><a class='ref sc' id='sc22' href='#sc22'>SC 22</a>anāliptā chavī tasya pṛṣṭhīyam upalepitā ||</p>
<p><a class='ref sc' id='sc23' href='#sc23'>SC 23</a>gātrā ca patitā sarve na ca vīryate saṁsati ||</p>
<p><a class='ref sc' id='sc24' href='#sc24'>SC 24</a>gṛhṇīya purimaṁ kāyaṁ pṛṣṭhimaṁ parigṛhṇati ||</p>
<p><a class='ref sc' id='sc25' href='#sc25'>SC 25</a>yadā utthāsi vegena sukhena prapate muni ||</p>
<p><a class='ref sc' id='sc26' href='#sc26'>SC 26</a>catvāri devatā dṛṣṭvā kāyaṁ vīrasya durbalaṁ ||</p>
<p><a class='ref sc' id='sc27' href='#sc27'>SC 27</a>āhansu muni kālagato na ca vīryato sansati ||</p>
<p><a class='ref sc' id='sc28' href='#sc28'>SC 28</a>evaṁrūpaṁ tapam ugraṁ carante puruṣottame ||</p>
<p><a class='ref sc' id='sc29' href='#sc29'>SC 29</a>vismayaṁ loka āpanno sadevāsuramānuṣo ||</p>
</blockquote>
<p><a class='ref sc' id='sc30' href='#sc30'>SC 30</a><a class='ref sen' id='sen2.233' href='#sen2.233'>Sen 2.233</a> etam evaṁrūpaṁ ugratapaṁ kumārasya śrutvā rājā śuddhodano āpṛṣṭapuruṣāṇāṁ sakāśāto mahāprajāpatī ca gautamī yaśodharā ca sarvaṁ ca śākyarāṣṭraṁ utkaṇṭhitā | api ca nāma kumāro kṣemeṇa tāvad ugrāto tapāto vyutthito yeya || yaśodharāye pi etad abhūṣi | na etaṁ mama sādhu bhaveya na pratirūpaṁ yam ahaṁ āryaputreṇa duḥkhitena duṣkaraṁ carantena tṛṇasaṁstarakena lūhāhāreṇa aham iha rājakule rājārhāṇi bhojanāni bhuṁjeyaṁ rājārahāṇi pānāni pibeyaṁ rājārhāṇi vastrāṇi dhārayeyaṁ rājārhāṇi śayyāsanāni kalpayeyaṁ || yaṁ nūnāhaṁ pi lūkhaṁ ca āhāraṁ āhareyaṁ prākṛtāni ca vastrāṇi dhārayeyaṁ tṛṇasaṁstare pi śayyāṁ kalpayeyaṁ || sā dāni lūkhaṁ ca āhāraṁ āharesi prākṛtāni pi vastrāṇi dhārayesi tṛṇasaṁstarake pi śayyāṁ kalpayesi ||</p>
<p><a class='ref sc' id='sc31' href='#sc31'>SC 31</a>yadā ca bhagavāṁ pravṛttapravaradharmacakro rājagṛhe viharati ardhatrayodaśabhikṣuśataparivārito tadā rājñā śuddhodanena cchandako ca kālodāyī ca rājagṛhaṁ preṣitā bhagavato dūtā | anukampitā bhagavatā devā manuṣyā ca jñātīṁ pi bhagavān anukaṁpatu | yaṁ ca bhagavāṁ vadeyya taṁ karetha || te pi kapilavastuno rājagṛham anuprāptā bhagavantaṁ ca upasaṁkrāntā yaṁ ca rājño śuddhodanasya saṁdeśaṁ sarvasya jñātivargasya taṁ sarvaṁ bhagavato ārocitaṁ || bhagavāṁ ca kālajño velajño samayajño kālaṁ ca velaṁ ca samayaṁ ca āgamayati jātibhūmiṁ gamanāye || bhagavāṁ chandakakālodāyīn āmantrayati || pravrajiṣyatha cchandakakālodāyī || te avacaṁsu || rājñā śuddhodanena āṇattā yaṁ vo bhagavāṁ vadeyya taṁ kuryātha || yaṁ ca paśyanti nāpy atra nāpito nāpi kāṣāyāṇi <a class='ref sen' id='sen2.234' href='#sen2.234'>Sen 2.234</a> yehi prāvṛtā pravrajeyāmaḥ te bhagavantam anuvartantā āhansuḥ || pravrajiṣyāmaḥ bhagavan* || te dāni bhagavatā ehibhikṣukāya ābhāṣṭā || ehatha bhikṣavaḥ chandakakālodāyī caratha tathāgate brahmacaryaṁ || teṣāṁ dāni bhagavatā ehibhikṣukāye ābhāṣṭānāṁ yaṁ kiṁcid gṛhiliṁgaṁ gṛhidhvajaṁ gṛhigupti gṛhikalpaṁ sarvaṁ samantarahitaṁ tricīvarā ca prādurbhūtā sambhṛtaṁ ca pātraṁ prakṛtisvabhāvasaṁsthitā ca keśā īryāpatho ca sānaṁ saṁsthihe tadyathāpi nāma varṣaśatopasampannānāṁ bhikṣūṇāṁ eṣā āyuṣmantānāṁ chandakakālodāyināṁ pravrajyā upasampadā bhikṣubhāvo ||</p>
<p><a class='ref sc' id='sc32' href='#sc32'>SC 32</a>āyuṣmāṁ udāyī bhagavantam āha || bhagavaṁ yaśodharā bhagavato anuvratā bhagavato tapovane duṣkaraṁ carantasya yaśodharāpi lūkhaṁ āhāram āharesi prākṛtāni ca vastrāṇi dhāresi rājārahāṇi śayyāsanāni utsṛjya tṛṇasaṁstarake seyyāṁ kalpesi || bhikṣū bhagavantaṁ pṛcchanti || kathaṁ bhagavaṁ yaśodharā bhagavato anuvratā || bhagavān āha || na bhikṣavo etarahiṁ eva yaśodharā mama anuvratā || anyadāpi yaśodharā mama anuvratā || bhikṣū āhansuḥ || anyadāpi bhagavaṁ || bhagavān āha || anyadāpi hi bhikṣavo ||</p>
<p><a class='ref sc' id='sc33' href='#sc33'>SC 33</a>bhūtapūrvaṁ bhikṣavo atītamadhvāne anyatarasmiṁ araṇyāyatane śiriprabho nāma mṛgo prativasati prāsādiko darśanīyo susaṁsthitaśarīro raktehi khurehi raktehi pādehi aṁjitehi akṣīhi paṁcaśatamṛgayūthaṁ pariharati || tasya dāni mṛgarājño agramahiṣī | sā tasya prabhāvānuraktā anuvratā ca || tena mṛgeṇa muhūrtam api vinābhāvo na bhavati || aparo ca nīlako nāma lubdhako | tena tahiṁ araṇyāyatane mṛgāṇāṁ <a class='ref sen' id='sen2.235' href='#sen2.235'>Sen 2.235</a> pāśā śoḍḍitā || so śiriprabho tena mahantena mṛgayūthena saṁparivārito tahiṁ araṇyāyatane caramāṇo baddho || sarve ca mṛgā ca mṛgī ca mṛgarājaṁ baddhaṁ dṛṣṭvā palānā ekā mṛgī yā tasya mṛgarājño bhaktimantā ca anuvratā sā sthitā na palāyati | sā ca mṛgī śiriprabhaṁ gāthayādhyabhāṣe ||</p>
<blockquote class='gatha'>
<p><a class='ref sc' id='sc34' href='#sc34'>SC 34</a>vikramāhi śiriprabhā vikramāhi mṛgādhipa |<br>
purā so lubdhako eti yena so pāśo oḍḍito |<br>
chinde vāratrakaṁ pāśaṁ na ramiṣyaṁ tvayā vinā ||</p>
</blockquote>
<p><a class='ref sc' id='sc35' href='#sc35'>SC 35</a>atha bhikṣavo śiriprabho mṛgarājā tāṁ mṛgīṁ gāthāya pratyabhāṣe ||</p>
<blockquote class='gatha'>
<p><a class='ref sc' id='sc36' href='#sc36'>SC 36</a>vikramāmi na śaknomi bhūmau patāmi vegito |<br>
dṛḍho vāratrako pāśo pādaṁ me parikartati ||</p>
<p><a class='ref sc' id='sc37' href='#sc37'>SC 37</a>ramaṇīyāny araṇyāni parvatāni vanāni ca |<br>
ramiṣyasi tuvaṁ bhadre anyena patinā saha ||</p>
</blockquote>
<p><a class='ref sc' id='sc38' href='#sc38'>SC 38</a>atha kahlu bhikṣavaḥ sā mṛgī taṁ mṛgarājaṁ gāthāya pratyabhāṣati ||</p>
<blockquote class='gatha'>
<p><a class='ref sc' id='sc39' href='#sc39'>SC 39</a>ramaṇīyāny aranyāni parvatāni vanāni ca |<br>
ramiṣyāmy ahaṁ tvayā sārdhaṁ api anyāsu jātiṣu ||</p>
<p><a class='ref sc' id='sc40' href='#sc40'>SC 40</a>teṣāṁ ca vilapantānāṁ śrutvāna ca vikrandatāṁ |<br>
lubdhako tatra so gacchi pāpakarmā sudāruṇo ||</p>
</blockquote>
<p><a class='ref sc' id='sc41' href='#sc41'>SC 41</a>so dāni mṛgarājā taṁ paśyati lubdhakaṁ tadā dūrato eva āgacchantaṁ kṛṣṇaṁ pāṇḍurehi <a class='ref sen' id='sen2.236' href='#sen2.236'>Sen 2.236</a> dantehi raktākṣaṁ puruṣādasamaṁ nīlāmbaradharaṁ dṛṣṭvā ca puna tāṁ mṛgīṁ gāthāya pratyabhāṣe ||</p>
<blockquote class='gatha'>
<p><a class='ref sc' id='sc42' href='#sc42'>SC 42</a>ayaṁ so lubdhako eti kṛṣṇo nīlāmbaraprāvṛto |<br>
yo me carmaṁ ca mānsaṁ ca cchinditvā mahyaṁ haniṣyati ||</p>
</blockquote>
<p><a class='ref sc' id='sc43' href='#sc43'>SC 43</a>tasyāvidūre sā mṛgī yena so lubdhako tena pratyudgamya taṁ lubdhakaṁ gāthāye adhyabhāṣe ||</p>
<blockquote class='gatha'>
<p><a class='ref sc' id='sc44' href='#sc44'>SC 44</a>saṁstarāhi palāśāni asiṁ āvṛha lubdhaka |<br>
mama pūrvaṁ badhitvāna paścā hiṁsi mahāmṛgaṁ ||</p>
</blockquote>
<p><a class='ref sc' id='sc45' href='#sc45'>SC 45</a>atha khalu bhikṣavo tasya lubdhakasya etad abhūṣi || mama dūrato eva mṛgā dṛṣṭvā palāyanti adarśanaṁ gacchanti iyaṁ punar mṛgī atīva anuttrastā ātmatyāgaṁ kṛtvā abhimukhī āgacchati naiṣā bhāyati nāpi palāyati || so dāni lubdhako tasyā mṛgīye vinayaṁ dṛṣṭvā vismita āścaryaṁ prāpto | yādṛśī iyaṁ mṛgī | asmākaṁ na te guṇāḥ ye eteṣāṁ | na te tiricchā yeṣāṁ imaṁ edṛśaṁ guṇamāhātmyaṁ edṛśā dṛḍhacittatā edṛśā kṛtajñatā edṛśā ca anuvratatā mukhatuṇḍakena āhāraṁ paryeṣanto vayaṁ tiricchā ye vayaṁ edṛśaṁ mahātmānaṁ mṛgaṁ upayātā nāma heṭhāṁ utpādema | mā vaheṣyaṁ etaṁ mṛgaṁ pāśato || so dāni lubdhako tāṁ mṛgīṁ gāthāye pratyabhāṣati ||</p>
<blockquote class='gatha'>
<p><a class='ref sc' id='sc46' href='#sc46'>SC 46</a>na me śrutaṁ vā dṛṣṭaṁ vā yaṁ mṛgī bhāṣati mānuṣaṁ ||</p>
<p><a class='ref sc' id='sc47' href='#sc47'>SC 47</a>tvaṁ ca bhadre sukhī bhohi muṁcāmi te mahāmṛgaṁ ||</p>
</blockquote>
<p><a class='ref sc' id='sc48' href='#sc48'>SC 48</a>tena dāni lubdhakena so śiriprabho mṛgarājā pāśabaddho mukto || sā dāni mṛgī taṁ <a class='ref sen' id='sen2.237' href='#sen2.237'>Sen 2.237</a> mṛgarājaṁ muktaṁ dṛṣtvā āttamanā pramuditā prītisaumanasyajātā lubdhakaṁ gāthāye pratyabhāṣe ||</p>
<blockquote class='gatha'>
<p><a class='ref sc' id='sc49' href='#sc49'>SC 49</a>evaṁ lubdhaka nandāhi saha sarvehi jñātihi ||</p>
<p><a class='ref sc' id='sc50' href='#sc50'>SC 50</a>yathāhaṁ adya nandāmi dṛṣṭvā muktaṁ mahāmṛgaṁ |<br>
pūrvenivāsaṁ bhagavāṁ pūrvejātim anusmaran* |<br>
jātakam idam ākhyāsi śāstā bhikṣūṇam antike ||</p>
<p><a class='ref sc' id='sc51' href='#sc51'>SC 51</a>te skandhā te ca dhātavaḥ tāni āyatanāni ca |<br>
ātmānam adhikṛtya bhagavān etam arthaṁ viyākare ||</p>
<p><a class='ref sc' id='sc52' href='#sc52'>SC 52</a>anavarāgrasmiṁ saṁsāre yatra me uṣitaṁ purā |<br>
śiriprabho ahaṁ āsi mṛgī āsi yaśodharā ||</p>
<p><a class='ref sc' id='sc53' href='#sc53'>SC 53</a>ānando lubdhako āsi evaṁ dhārayatha jātakaṁ |<br>
evam imaṁ anuparītaṁ bahuduḥkhaṁ<br>
uccanīcacaritaṁ idaṁ purāṇaṁ |<br>
vigatajvaro vigatabhayo aśoko<br>
svajātakaṁ bhāṣati bhikṣusaṁghamadhye ||</p>
</blockquote>
<p class='endsection'>samāptaṁ śiriprabhasya mṛgarājasya jātakaṁ ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
