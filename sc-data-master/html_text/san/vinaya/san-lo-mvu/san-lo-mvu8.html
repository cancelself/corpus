<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu8' lang='san'>
<header>
<ul>
<li class='division'>Mahāvastu</li>
</ul>
<h1>8. The First Bhūmi</h1>
</header>
<p><a class='ref sc' id='sc1' href='#sc1'>SC 1</a>prathamāyāṁ bho jinaputra bhūmau vartamānā bodhisatvā pṛthagjanā iti prāptaphalā bhavanti iti dakṣiṇīyāḥ ca lokānāṁ virocenti bhavanti cātra</p>
<blockquote class='gatha'>
<p><a class='ref sc' id='sc2' href='#sc2'>SC 2</a>tyāgena tyāgasampannā bodhisatvā mahāyaśāḥ |<br>
lokāṁ ca abhirocante candrabhānur iva aṁśumāṁ ||</p>
</blockquote>
<p><a class='ref sc' id='sc3' href='#sc3'>SC 3</a>prathamāyāṁ bhūmau bodhisatvānāṁ vartamānānām aṣṭa samudācārā bhavanti || katame aṣṭa || tadyathā tyāgaḥ karuṇā aparikhedaḥ amāno sarvaśāstrādhyayitā vikramaṁ lokānujñā dhṛtir iti || bhavanti cātra</p>
<blockquote class='gatha'>
<p><a class='ref sc' id='sc4' href='#sc4'>SC 4</a><a class='ref sen' id='sen1.79' href='#sen1.79'>Sen 1.79</a> te saṁvibhāgarucayaḥ karuṇāyamānā<br>
duḥkhasaṁhatī bhagavatāṁ madhurasvarāṇāṁ |<br>
vacanaiḥ guṇaiś ca paritoṣam upenti dhīrāḥ<br>
evaṁ caranti dharaṇī prathamāye satvā ||</p>
<p><a class='ref sc' id='sc5' href='#sc5'>SC 5</a>śāstrāṇi yāni prasaranti asārakāni<br>
etā vicārya janatā anurāgabuddhī |<br>
niṣkramya taṁ tṛṇasamaṁ ca vicārya lokaṁ<br>
tīvrāṁ vedenti vedanā kuśalaṁ cinonti ||</p>
</blockquote>
<p><a class='ref sc' id='sc6' href='#sc6'>SC 6</a>ekena kāraṇena bodhisatvā vivartanti dvitīyāyāṁ bhūmau || katamena ekena || bhaveṣu āsvādasaṁjñino bhavanti || dvihi kāraṇehi bodhisatvā vivartanti dvitīyāyāṁ bhūmau || katamehi dvihi || kāmaguṇehi abhilāṣinaś ca bhavanti kuśīdāś ca || punas trībhir ākārair bodhisatvā dvitīyāyāṁ bhūmau vivartanti || katamehi trīhi || spṛhālavaś ca bhavanti uttrāsabahulā durbalādhyāśayāś ca || ṣaḍbhir ākāraiḥ bodhisatvā prathamāyāṁ bhūmau sthitā dvitīyāyāṁ bhūmau vivartanti || katamaiḥ ṣaḍbhiḥ || na ca anityasaṁjñābahulā viharanti | āghātabahulāś ca bhavanti | dṛdhavairāś ca bhavanti | styānamiddhabahulāś ca bhavanti | lokakāryaparāyaṇāś ca bhavanti || ye bho jinaputra <a class='ref sen' id='sen1.80' href='#sen1.80'>Sen 1.80</a> bodhisatvā vivartensu vivartanti vivartiṣyanti sarve te imehi dvādaśabhir ākārair vivartensu vivartanti vivartiṣyanti nāto bhūya iti ||</p>
<p><a class='ref sc' id='sc7' href='#sc7'>SC 7</a>evam ukte āyuṣmān mahākāśyapaḥ āyuṣmantaṁ mahākātyāyanam uvāca || ime bho jinaputra bodhisatvā vivartiyāś ca avivartiyāś ca ye prathamaṁ cittam utpādayanti samyaksaṁbuddhā bhavema iti kettakaṁ puṇyaṁ prasavanta iti || evam ukte āyuṣmān kātyāyana āyuṣmantaṁ mahākāṣyapam uvāca || paśya bho jinaputra yo dadyā jambudvīpaṁ saptaratnasaṁcayaṁ daśabalānāṁ ato bahutarakaṁ puṇyaṁ prasavati bodhāye praṇidhento || yaś ca bho jinaputra catvāro dvīpāṁ dadyāt* ratnācitāṁ daśabalānāṁ ato bahutarakaṁ puṇyaṁ prasavati bodhāye praṇidhento | yaś ca bho jinaputra dadyāt trisāhasrāṁ bahuratnadharāṁ mahāguṇadharāṇāṁ ato bahutarakaṁ puṇyaṁ prasavati bodhāya praṇidhento | yaś ca bho jinaputra gaṁgānadīvālukāsamā lokadhātuyo anekaratnācitapūrṇā lokanāthāna pūjayet* ato bahutarakaṁ puṇyaṁ prasavati bodhāye praṇidhento | yaś ca bho jinaputra sāgaravālukāsamā lokadhātuyo bahuvidharatnācitā pūrṇā agrapudgalāna pūjayā dadyāt* ato bahutarakaṁ puṇyaṁ prasavati bodhāye praṇidhento ||</p>
<blockquote class='gatha'>
<p><a class='ref sc' id='sc8' href='#sc8'>SC 8</a>kiṁ kāraṇaṁ na hy ete prākṛtapuruṣāṇāṁ bhavanti saṁkalpāḥ |<br>
bahujanahitāya yatra te janayanti manorathāṁ vīrāḥ ||</p>
</blockquote>
<p><a class='ref sc' id='sc9' href='#sc9'>SC 9</a>evam ukte āyuṣmān mahākāṣyapaḥ āyuṣmantaṁ kātyāyanam abravīt* || ye punar bho jinaputra <a class='ref sen' id='sen1.81' href='#sen1.81'>Sen 1.81</a> bodhisatvā avaivartikatāyai pariṇāmenti kin tu khalu teṣām upacitakuśalapuṇyānāṁ prathamā praṇidhir utpadyati āhosvid upacitakuśalamūlānām iti || evam ukte āyuṣmān mahākātyāyana āyuṣmantaṁ mahākāśyapaṁ gāthābhir adhyabhāṣati ||</p>
<blockquote class='gatha'>
<p><a class='ref sc' id='sc10' href='#sc10'>SC 10</a>pūjayanti prathamaṁ tathāgatāṁ<br>
gauraveṇa mahatā mahāyaśā |<br>
naiva tāva janayanti mānasaṁ<br>
agrapudgalagataṁ narottamā ||</p>
<p><a class='ref sc' id='sc11' href='#sc11'>SC 11</a>te ca pratyekabuddhakoṭiyo<br>
pūjayanti paramārthapudgalāṁ |<br>
naiva tāva janayanti mānasaṁ<br>
sarvadharmavidutāya paṇḍitāḥ ||</p>
<p><a class='ref sc' id='sc12' href='#sc12'>SC 12</a>pūjayanti vaśibhūtakoṭiyo<br>
pūrvam eva vaśipāramiṁ gatā |<br>
naiva tāva janayanti mānasaṁ<br>
jñānasāgaratarāya nāyakāḥ ||</p>
<p><a class='ref sc' id='sc13' href='#sc13'>SC 13</a>te yadā vipulapuṇyasaṁcayā<br>
bhonti bhāvitaśarīramānasāḥ |<br>
te sametya vararūpadhāriṇāṁ<br>
bodhaye upajanenti mānasaṁ ||</p>
<p><a class='ref sc' id='sc14' href='#sc14'>SC 14</a>yaṁ mayā kuśalamūlam arjitaṁ<br>
tena me bhavatu sarvadarśitā |<br>
<a class='ref sen' id='sen1.82' href='#sen1.82'>Sen 1.82</a> mā ca me praṇidhi tac ciraṁtaro |<br>
evam eṣa praṇidhiḥ pravartatu ||</p>
<p><a class='ref sc' id='sc15' href='#sc15'>SC 15</a>yaś ca me kuśalamūlasaṁcayo<br>
so mahā bhavatu sarvaprāṇibhiḥ |<br>
yac ca karma aśubhaṁ kṛtaṁ mayā<br>
tat phalaṁ kaṭukaṁ nistarāmy aham iti ||</p>
</blockquote>
<p><a class='ref sc' id='sc16' href='#sc16'>SC 16</a>evam ukte āyuṣmān mahākāśyapaḥ āyuṣmantaṁ mahākātyāyanam etad uvāca || kathaṁ ca bho jinaputra bodhisatvā dṛḍhavikramā bhavanti ye te avaivartikā bhavanti || evam ukte āyuṣmān mahākātyāyana āyuṣmantaṁ kāśyapaṁ gāthābhir adhyabhāṣe ||</p>
<blockquote class='gatha'>
<p><a class='ref sc' id='sc17' href='#sc17'>SC 17</a>yenāntareṇa paramārthavidur bhavāmi<br>
taṁ antaraṁ yadi avīcigato vasāmi |<br>
taṁ abhyupemi na ca taṁ pratisaṁharāmi<br>
sarvajñatāye praṇidhiṁ iti niścayo me ||</p>
<p><a class='ref sc' id='sc18' href='#sc18'>SC 18</a>jātījarāmaraṇaśokaupadravāṁś ca<br>
tyaktuṁ prabhuḥ na hi vivartayi mānasāni |<br>
duḥkhasaṁhati jagato arthakaro prajānām*<br>
ity etaṁ vikramabalaṁ puruṣarṣabhānām iti ||</p>
</blockquote>
<p><a class='ref sc' id='sc19' href='#sc19'>SC 19</a>evam ukte āyuṣmān mahākāśyapa āyuṣmantaṁ mahākātyāyanam abravīt* || yaṁ punar bho jinaputra avaivartiyo bodhisatvo prathamaṁ cittam utpādayati katameṣāṁ tadā adbhutānāṁ <a class='ref sen' id='sen1.83' href='#sen1.83'>Sen 1.83</a> dharmāṇāṁ prādurbhāvo bhavati || evam ukte āyuṣmān mahākātyāyano āyuṣmantaṁ mahākāśyapaṁ gāthābhir adhyabhāṣati ||</p>
<blockquote class='gatha'>
<p><a class='ref sc' id='sc20' href='#sc20'>SC 20</a>sanagaranigamasaritā raṇati vasumatī prabhūtaratnavatī |<br>
prabhavati yadā prathamato praṇidhānaṁ jagatpradhānānāṁ ||</p>
<p><a class='ref sc' id='sc21' href='#sc21'>SC 21</a>divasakarasadṛśatejaś cābhāso vikasate diśaḥ sarvāḥ |<br>
yadā puruṣasiṁhatāye ādyapraṇidhiḥ samudbhavati ||</p>
<p><a class='ref sc' id='sc22' href='#sc22'>SC 22</a>suravaragaṇāś ca udagrāḥ paraṁparān abhigirām udīrenti |<br>
eṣa narasiṁhatāye praṇidheti anantavūdagro ||</p>
<p><a class='ref sc' id='sc23' href='#sc23'>SC 23</a>asmābhiḥ rakṣitavya eṣa hi jagato ’rthaṁ atitejasvī |<br>
cinoti śubhaṁ śubhakaro idam āścaryaṁ tadā bhavati ||</p>
</blockquote>
<p><a class='ref sc' id='sc24' href='#sc24'>SC 24</a>evam ukte āyuṣmān kāśyapa āyuṣmantaṁ mahākātyāyanam uvāca || ye ime bho jinaputra avivartikā bodhisatvā kevattakāni taiḥ prathamāyāṁ bhūmau sthitaiḥ duṣkarāṇi kṛtānīti || evam ukte āyuṣmān mahākātyāyana āyuṣmantaṁ mahākāśyapaṁ ślokān uvāca ||</p>
<blockquote class='gatha'>
<p><a class='ref sc' id='sc25' href='#sc25'>SC 25</a>bhāryāṁ priyāṁ hṛdisukhāṁś ca sutāṁ śirāṁsi<br>
netrāṇi cābharaṇavāhanavistarāṁś ca |<br>
dattvā na viśramam upenty atha dainyatāṁ vā<br>
<a class='ref sen' id='sen1.84' href='#sen1.84'>Sen 1.84</a> sarvajñatām abhimukhāḥ puruṣarṣabhās te ||</p>
<p><a class='ref sc' id='sc26' href='#sc26'>SC 26</a>ādharṣitā ca vadhabandhanatāḍanebhyo<br>
raudrair narair aśubhakarmam atipravaṇaiḥ |<br>
tān eva dṛṣṭva paramārdavamaitracittā<br>
ślakṣṇābhi vāgbhir anaghāḥ samudācaranti ||</p>
<p><a class='ref sc' id='sc27' href='#sc27'>SC 27</a>dṛṣṭvā ca yācanaka mānapramādupetaṁ<br>
harṣaṁ paraṁ pratilabhanti mahāmanuṣyāḥ |<br>
dattvā ca vardhitaguṇāttamanā bhavanti<br>
paścāttapo na tu tapanti taponirāśā iti ||</p>
</blockquote>
<p class='endsection'>iti śrīmahāvastu-avadāne prathamā bhūmiḥ samāptā</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
