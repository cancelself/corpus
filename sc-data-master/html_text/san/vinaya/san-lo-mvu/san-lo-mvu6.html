<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu6' lang='san'>
<header>
<ul>
<li class='division'>Mahāvastu</li>
</ul>
<h1>6. A Visit to the Śuddhāvāsa Devas</h1>
</header>
<p><a class='ref sc' id='sc1' href='#sc1'>SC 1</a>evaṁ mayā śrutamekasmiṁ samaye bhagavāṁ rājagṛhe viharati sma gṛdhrakūṭe parvate || atha khalv āyuṣmān mahāmaudgalyāyano kālyam eva nivāsayitvā pātracīvaram ādāya rājagṛhaṁ nagaraṁ piṇḍāya prakrami || atha khalv āyuṣmato mahāmaudgalyāyanasya aciraprakrāntasyaitat abhavat* || atiprāgas tāvad etarahiṁ rājagṛhaṁ nagaraṁ piṇḍāya carituṁ | yaṁ nūnāhaṁ yena śuddhāvāsaṁ devanikāyaṁ tenopasaṁkrameyaṁ || athāyuṣmān mahāmaudgalyāyanaḥ tadyathāpi <a class='ref sen' id='sen1.55' href='#sen1.55'>Sen 1.55</a> nāma balavān puruṣaḥ saṁmiṁjitaṁ bāhuṁ prasārayet prasāritaṁ ca bāhuṁ saṁmiṁjayet* ekakṣaṇena padavītihāreṇa rājagṛhād vaihāyasam abhyudgamya śuddhāvāsadevanikāye pratyasthāt* || adrākṣīt śuddhāvāsakāyikā devaputrā āyuṣmantaṁ mahāmaudgalyāyanaṁ dūrata evāgacchantaṁ || dṛṣṭvā ca punar yenāyuṣmān mahāmaudgalyāyanas tenopasaṁkramitvā āyuṣmato mahāmaudgalyāyanasya pādau śirasā vanditvā ekānte asthāsi || ekānte sthitvā ca te saṁbahulā śuddhāvāsakāyikā devaputrā āyuṣmantaṁ mahāmaudgalyāyanaṁ gāthābhiḥ adhyabhāṣasi ||</p>
<blockquote class='gatha'>
<p><a class='ref sc' id='sc2' href='#sc2'>SC 2</a>kalpāna śatasahasraṁ saṁdhāvitvāna bodhiparipākaṁ |<br>
sucirasi anantaratano buddho lokasmiṁ upapanno ||</p>
</blockquote>
<p><a class='ref sc' id='sc3' href='#sc3'>SC 3</a>itthaṁ vaditvāna te saṁbahulā śuddhāvāsakāyikā devaputrā āyuṣmato mahāmaudgalyāyanasya pādau śirasā vanditvā ekānte asthāsi || ekānte sthitvā antarhitā || atha khalv āyuṣmato mahāmaudgalyāyanasyaitat abhavat* || evaṁ durlabhā bodhir yatra hi nāma kalpānāṁ śatasahasreṇa || atha khalv āyuṣmān mahāmaudgalyāyanas tadyathā balavān puruṣaḥ saṁmiñjitāṁ bāhāṁ prasārayet prasāritāṁ vā bāhāṁ saṁmiñjayet* ettakena kṣaṇavītihāreṇa śuddhāvāsato devanikāyāto antarhitaḥ rājagṛhe nagare pratyasthā || athāyuṣmān <a class='ref sen' id='sen1.56' href='#sen1.56'>Sen 1.56</a> mahāmaudgalyāyano rājagṛhe nagare piṇḍāya caritvā paścādbhakto piṇḍapātrapratikrāntaḥ pātracīvaraṁ pratiśāmayitvā pādau prakṣālayitvā yena bhagavāṁs tenopasaṁkramitvā bhagavataḥ pādau śirasā vanditvā ekānte nyaṣīdad ekānte niṣaṇṇaś ca punaḥ āyuṣmān mahāmaudgalyāyano bhagavantam etad avocat* || ihāhaṁ bhagavan kālyasyaiva nivāsayitvā pātracīvaram ādāya rājagṛhaṁ mahānagaraṁ piṇḍāya prakrami || tasya me bhagavan* aciraprakrāntasyaitad abhavat* || atriprāgas tāvat etarahi rājagṛhe mahānagare piṇḍāya carituṁ | yaṁ nunāhaṁ yena śuddhāvāsaṁ devanikāyaṁ tenopasaṁkrameyaṁ | ciraṁ me devanikāyaṁ śuddhāvāsaṁ upasaṁkrāntasya || athāhaṁ balavāṁ tadyathā puruṣaḥ saṁmiṁjitāṁ bāhāṁ prasārayeya prasāritāṁ vā bāhāṁ saṁmiṁjayet* ettakena kṣaṇavītihāreṇa rājagṛhād vaihāyasam abhyudgamya śuddhāvāse devanikāye pratyasthāsi || adrākṣīt* me bhagavan saṁbahulāḥ śuddhāvāsakāyikā devaputrā dūrata eva āgacchantaṁ dṛṣṭvā ca punar yenāhaṁ tenopasaṁkramitvā mama pādau śirasā vanditvā ekānte sthānsu || ekāntasthitā saṁbahulā te śuddhāvāsakāyikā devaputrā mama gāthāye adhyabhāṣeran* ||</p>
<blockquote class='gatha'>
<p><a class='ref sc' id='sc4' href='#sc4'>SC 4</a>kalpāna śatasaharaṁ saṁdhāvitvāna bodhiparipākaṁ |<br>
sucirasy anantaratano buddho lokasmiṁ upapanno ||</p>
</blockquote>
<p><a class='ref sc' id='sc5' href='#sc5'>SC 5</a>itthaṁ vaditvāna te saṁbahulāḥ śuddhāvāsakāyikā devaputrā mama pādau śirasā <a class='ref sen' id='sen1.57' href='#sen1.57'>Sen 1.57</a> vanditvā prakrāmi || tasya me bhagavann etad abhavat* || yāvat duḥkhasamudānīyā anuttarā saṁbodhir yatra hi nāma kalpānāṁ śatasahasreṇa | yaṁ nūnāhaṁ yena bhagavāṁs tenopagamitvā bhagavantam etam arthaṁ paripṛccheyaṁ | yathā me bhagavāṁ vyākariṣyati tathā naṁ dhārayiṣyāmi || iha bhagavāṁ kim āha || evam ukte bhagavān āyuṣmantaṁ mahāmaudgalyāyanam etad avocat* || parīttakaṁ khalu punar mahāmaudgalyāyana śuddhāvāsakāyikānāṁ devaputrāṇāṁ śatasahasran ti || aprameyehi mahāmaudgalyāyana kalpehi asaṁkhyeyehi aprameyehi tathāgatehi arhantehi samyaksaṁbuddhehi kuśalamūlāny avaropitāni āyatisaṁbodhiṁ prārthayamānehi || abhijānāmi khalu punar ahaṁ mahāmaudgalyāyana triṁśad buddhakoṭiyo śākyamunināmadheyānāṁ ye mayā saśrāvakasaṁghāḥ satkṛtā gurukṛtā mānitāḥ pūjitā apacitā rājñā cakravartibhūtena āyatisaṁbodhim abhiprārthayamānena ca me te buddhā bhagavanto vyākarensuḥ || bhaviṣyasi tvam anāgatam adhvānaṁ tathāgato ’rhaṁ samyaksaṁbuddho vidyācaraṇasaṁpanno sugato lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca || abhijānāmy ahaṁ khalu punar mahāmaudgalyāyana aṣṭa buddhaśatasahasrāṇi dīpaṁkaranāmadheyakānāṁ ye mayā saśrāvakasaṁghāḥ satkṛtā gurukṛtā mānitāḥ pūjitāḥ apacitā cakravartibhūtena āyutiṁ saṁbodhim abhisaṁprārthayamānena ca me te buddhā bhagavanto vyākarensuḥ || yathā prathame parivarte tathā sarvatra kartavyaṁ || bhaviṣyasi tvam anāgatam adhvānaṁ || abhijānāmy <a class='ref sen' id='sen1.58' href='#sen1.58'>Sen 1.58</a> ahaṁ mahāmaudgalyāyana paṁca buddhaśatāni padmottaranāmadheyānāṁ || sarvatra kartavyaṁ | bhaviṣyasi tvam anāgatam adhvānaṁ || abhijānāmy ahaṁ mahāmaudgalyāyana aṣṭa buddhasahasrāṇi pradyotanāmadheyānāṁ || abhijānāmy ahaṁ mahāmaudgalyāyana trayo buddhakoṭīyo puṣpanāmadheyānāṁ || abhijānāmy ahaṁ mahāmaudgalyāyana aṣṭādaśa buddhasahasrāṇi māradhvajanāmadheyānāṁ yatra mayā brahmacaryaṁ cīrṇaṁ āyatiṁ bodhiṁ prārthayamānena ca me te buddhā bhagavanto vyākarensuḥ || abhijānāmy ahaṁ mahāmaudgalyāyana paṁca buddhaśatāni padmottaranāmadheyānāṁ ye mayā saśrāvakasaṁghāḥ satkṛtāḥ || abhijānāmy ahaṁ mahāmaudgalyāyana navati buddhasahasrāṇi kāśyapanāmadheyāni || abhijānāmy ahaṁ mahāmaudgalyāyana paṁcadaśa buddhasahasrāṇi pratāpanāmadheyāni || abhijānāmy ahaṁ mahāmaudgalyāyana dvau buddhasahasrau kauṇḍiṇyanāmadheyau || abhijānāmy ahaṁ mahāmaudgalyāyana caturaśīti pratyekabuddhasahasrāṇi || abhijānāmy ahaṁ mahāmaudgalyāyana samantaguptaṁ nāma tathāgatam arhantaṁ samyaksaṁbuddhaṁ || abhijānāmy ahaṁ mahāmaudgalyāyana buddhasahasraṁ jambudhvajanāmadheyānāṁ || abhijānāmy ahaṁ mahāmaudgalyāyana caturaśīti buddhasahasrāṇi indradhvajanāmadheyānāṁ || abhijānāmy ahaṁ mahāmaudgalyāyana paṁcadaśa buddhasahasrāṇi ādityanāmadheyānāṁ || abhijānāmy ahaṁ mahāmaudgalyāyana dvāṣaṣṭi buddhaśatāni anyonyanāmadheyānāṁ || abhijānāmy ahaṁ mahāmaudgalyāyana caturṣaṣṭi buddhāna <a class='ref sen' id='sen1.59' href='#sen1.59'>Sen 1.59</a> samitāvināmadheyānāṁ || suprabhāso nāma mahāmaudgalyāyana tathāgato ’rhaṁ samyaksaṁbuddho yatra maitreyeṇa bodhisatvena prathamaṁ kuśalamūlāny avaropitāni rājñā vairocanena cakravartibhūtena āyatiṁ saṁbodhiṁ prārthayamānena || suprabhāse khalu punar mahāmaudgalyāyana tathāgatabhūte catasraḥ caturaśītikoṭivarṣasahasrāṇi manuṣyāṇām āyuṣaḥ pramāṇam abhūṣi antarā ca uccāvacatā āyuṣaḥ || suprabhāsasya khalu punar mahāmaudgalyāyana tathāgatasyārhataḥ samyaksaṁbuddhasya trayaḥ sannipāta abhūt* || prathamo śrāvakasannipāto ṣaṇṇavati koṭīyo abhūṣi sarveṣāṁ arhantānāṁ kṣīṇāśravāṇām uṣitavratānāṁ samyagājñāvimuktānāṁ parikṣīṇabhavasaṁyojanānām anuprāptasvakārthānāṁ || dvitīyo śrāvakasannipāto caturnavati koṭiyo abhūt sarveṣām arhantānāṁ kṣīṇāśravāṇām uṣitavratānāṁ samyagājñāvimuktānāṁ parikṣīṇabhavasaṁyojanānāṁ anuprāptasvakārthānāṁ || tṛtīyo śrāvakasannipāto dvānavati koṭiyo abhūṣi sarveṣām arhantānāṁ kṣīṇāśravāṇām uṣitavratānāṁ samyagājñāvimuktānāṁ parikṣīṇabhavasaṁyojanānāṁ anuprāptasvakārthānāṁ || atha khalu mahāmaudgalyāyana rājño vairocanasya taṁ bhagavantaṁ suprabhāsaṁ dṛṣṭvā udāraharṣaṁ udāravegaprītiprāmodyaṁ utpadye || so taṁ bhagavantaṁ saśrāvakasaṁghaṁ daśa varṣasahasrāṇi satkaresi <a class='ref sen' id='sen1.60' href='#sen1.60'>Sen 1.60</a> gurukaresi mānesi pūjesi apacāyesi || satkṛtvā gurukṛtvā tāṁ ca samitim anugṛhṇanto taṁ ca śrāvakasaṁgham anugṛhṇanto taṁ ca āyuḥpramāṇam anugṛhtṇanto evaṁ cittam utpādesi || aho punar ahaṁ bhaveyam anāgate ’dhvani tathāgato ’rhaṁ samyaksaṁbuddho vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca yathāyaṁ bhagavān suprabhāso etarahi || evaṁ sarvākārasaṁpannaṁ sarvākārapratipūraṁ dharmaṁ deśeyaṁ yathāpīha bhagavān suprabhāso etarahi || evaṁ samagraṁ śrāvakasaṁghaṁ parihareyaṁ yathāpi bhagavān suprabhāso etarahi || evaṁ ca me devāś ca manuṣyāś ca śrotavyaṁ śraddhātavyaṁ manyensuḥ yathāpīdaṁ bhagavato suprabhāsasya etarahiṁ | taṁ bhaveyaṁ bahujanahitāya bahujanasukhāya lokānukaṁpāya mahato janakāyasyārthāya hitāya sukhāya devānāṁ ca manuṣyāṇāṁ ca || evaṁ cāha mahāmaudgalyāyana ato ca bhūyo anyaṁ || caturacatvāriṁśatkalpasaṁprasthitasya khalu punar mahāmaudgalyāyana maitreyasya bodhisatvasya paścā tāye bodhaye cittam utpāditaṁ || aparājitadhvajo nāma mahāmaudgalyāyana tathāgato ’rhaṁ samyaksaṁbuddho yo maye saśrāvakasaṁgho varṣasahasraṁ satkṛto gurukṛto mānito pūjito pacito rājñā dṛḍhadhanunā cakravartibhūtena āyatiṁ saṁbodhiṁ prārthayamānena mahantehi ca paṁcehi <a class='ref sen' id='sen1.61' href='#sen1.61'>Sen 1.61</a> duṣyayugaśatehi abhicchādito || parinirvṛtasya ca stūpaṁ kāritaṁ yojanam uccatvena yojanam abhiniveśena || eṣā ca mahāmaudgalyāyana praṇidhi satatasamitā abhūṣi || yasmiṁ samaye satvā bhavensuḥ alenā atrāṇā aśaraṇā aparāyaṇā utsadalolā utsadadoṣā utsadamohā akuśalān dharmā samādāya vartensuḥ yobhūyena ca apāyapratipūrakā bhavensu tasmiṁ kāle tasmiṁ samaye aham anuttarāṁ samyaksaṁbodhim abhisaṁbudhyehaṁ || taṁ bhaveyaṁ bahujanahitāya bahujanasukhāya lokānukaṁpāya mahato janakāyasyārthāya hitāya sukhāya devānāṁ ca manuṣyāṇāṁ ca || duṣkarakārakā mahāmaudgalyāyana tathāgatārhanto samyaksaṁbuddhā lokasyārthaṁ caryāṁ caranti || idam avocad bhagavān āttamano āyuṣmān mahāmaudgalyāyano bhagavato bhāṣitam abhyanandat* ||</p>
<blockquote class='gatha'>
<p><a class='ref sc' id='sc6' href='#sc6'>SC 6</a>śākyamunināmakānām upasthitās triṁśa koṭiyo jinānāṁ |<br>
aṣṭaśatasahasrāṇi dīpaṁkaranāmadheyānāṁ ||</p>
<p><a class='ref sc' id='sc7' href='#sc7'>SC 7</a>ṣaṣṭiṁ ca sahasrāṇi pradyotanāmadheyānāṁ <span class='gap'>+ + +</span> |<br>
tatha puṣpanāmakānāṁ trayo koṭiyo vādisiṁhānāṁ ||</p>
<p><a class='ref sc' id='sc8' href='#sc8'>SC 8</a>aṣṭādaśa sahasrāṇi māradhvajanāmakānāṁ sugatānāṁ |<br>
yatra care brahmacaryaṁ sarvajñatām abhilāṣāya ||</p>
<p><a class='ref sc' id='sc9' href='#sc9'>SC 9</a>pūjayi paṁca śatāni padmottaranāmakānāṁ sugatānāṁ |<br>
<a class='ref sen' id='sen1.62' href='#sen1.62'>Sen 1.62</a> kauṇḍiṇyanāmakānām aparāṇi dvi sahasrāṇi ||</p>
<p><a class='ref sc' id='sc10' href='#sc10'>SC 10</a>aparimitāsaṁkhyeyā pratyekajināna koṭinayutāṁ ca |<br>
pūjayi buddhasahasraṁ jambudhvajanāmadheyānāṁ ||</p>
<p><a class='ref sc' id='sc11' href='#sc11'>SC 11</a>caturaśīti sahasrāṇi indradhvajanāmakānāṁ sugatānāṁ |<br>
navatiṁ ca sahasrāṇi kāśyapasahanāmadheyānāṁ ||</p>
<p><a class='ref sc' id='sc12' href='#sc12'>SC 12</a>paṁcadaśa buddhasahasrāṇi pratāpanāmakānāṁ sugatānāṁ|<br>
paṁcadaśa ca sahasrāṇi ādityanāmadheyānāṁ ||</p>
<p><a class='ref sc' id='sc13' href='#sc13'>SC 13</a>dvāṣaṣṭiṁ ca śatāni sugatānāṁ anyonyanāmadheyānāṁ |<br>
catuṣaṣṭiṁ ca sahasrāṇi samitāvīnāmadheyānāṁ ||</p>
<p><a class='ref sc' id='sc14' href='#sc14'>SC 14</a>ete ca kolitaśirī anye ca daśabalā aparimāṇā |<br>
sarve anityatāya samitā lokapradyotā ||</p>
<p><a class='ref sc' id='sc15' href='#sc15'>SC 15</a>yāni ca balāni kolita teṣāṁ mahāpuruṣalakṣavarāṇāṁ |<br>
sarve anityatāya kālaṁ na upenti saṁkhyāṁ ca ||</p>
<p><a class='ref sc' id='sc16' href='#sc16'>SC 16</a>jñātvānānityabalaṁ sudāruṇaṁ satkṛtasya anantaraṁ |<br>
vīryārambho yojito anityabalasya vighātāya ||</p>
</blockquote>
<p><a class='ref sc' id='sc17' href='#sc17'>SC 17</a>ito maudgalyāyana aparimite asaṁkhyeye kalpe ratno nāma samyaksaṁbuddho abhūṣi tathāgato ’rhaṁ samyaksaṁbuddho vidyācaraṇasampannaḥ sugato lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca || ahaṁ tadā rājā cakravarti abhūṣi || tato mayaitasya bhagavato ratanavato caturaśīti kūṭāgārasahasrāṇi kāritāni citrāṇi <a class='ref sen' id='sen1.63' href='#sen1.63'>Sen 1.63</a> darśanīyāni saptānāṁ ratnānāṁ suvarṇasya rūpyasya muktāyā vaiḍūryasya sphāṭikasya musāragalvasya lohitikāyāḥ || tāni mayā tasya bhagavato niryātetvā bodhāya anupraṇihitaṁ || na tāvat buddhā bhagavanto parinirvāyanti yāvad yuvarājā anabhiṣikto bhavati | eṣo mama anantaraṁ buddho loke bhaviṣyati | yathaitarhi mayā maitreyo vyākṛto eṣo mamānantaraṁ buddho bhaviṣyatīti || so bhagavāṁ caturaśītihi śrāvakasahasrehi sārdhaṁ caturaśītisaṁvartavivartasthito saṁvartamāne loke bhagavāñ caturaśītihi śrāvakasahasrehi sārdhaṁ ābhāsvaraṁ devanikāyaṁ gacchati vivartamāne loke ihāgacchati iha dharmaṁ deśayati | ahaṁ bhūyo rājā cakravartī bhavāmi | caturaśītikūṭāgārasahasrāṇi kārāpayitvā bhagavato ratanavato niryātemi || iyaṁ mahāmaudgalyāyana praṇidhicaryā ||</p>
<p><a class='ref sc' id='sc18' href='#sc18'>SC 18</a>katamā ca anulomacaryā || iha mahāmaudgalyāyana bodhisatvo mahāsatvo bodhāya anulomatāye sthito bhavati || iyaṁ mahāmaudgalyāyana <span class='gap'>+ + +</span></p>
<p><a class='ref sc' id='sc19' href='#sc19'>SC 19</a><span class='gap'>+ + + + + +</span> avivartacaryā || vivartanti saṁsaranti vivartacaryā || avaivartiyā bodhāya bhavanti avivartacaryā ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
