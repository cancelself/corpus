<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu94' lang='san'>
<header>
<ul>
<li class='division'>Mahāvastu</li>
</ul>
<h1>94. From Uruvilvā to Benares</h1>
</header>
<p><a class='ref sc' id='sc1' href='#sc1'>SC 1</a>bhagavatā dāni saptasaptāhehi ekūnapaṁcāśad divasāni nirāhāreṇa traṣubhallikānāṁ <a class='ref sen' id='sen3.311' href='#sen3.311'>Sen 3.311</a> vāṇijakānāṁ madhutarpaṇaṁ pītaṁ pītena bhagavato te ca abhiṣyanditā || tato śakreṇa devānām indreṇa bhagavato harītakī upanāmitā | dhātūnāṁ mukhaṁ bhaviṣyati || bhagavatā dāni sā harītakī paribhūktā taṁ ca harītakīvṛntakaṁ bhagavatā tatraivoddeśe ropitaṁ sā ca taṁ divasam eva jātāvaśākhapraśākhā mahāntaṁ harītakīvṛkṣaṁ puṣpaphalopetaṁ saṁvṛttaṁ | imaṁ bhagavato prathamaṁ ṛddhīvṛkṣaṁ | yā ca tato vṛkṣāto harītakīyo tāni adya cetakīyā harītakīprabālā ti budhyanti ||</p>
<p><a class='ref sc' id='sc2' href='#sc2'>SC 2</a>tato bhagavatā uruvilvāyāṁ ṣaḍvarṣāṇi duṣkaraṁ tapaṁ cīrṇaṁ || tadā uruvilvāyāṁ senāpatigrāmāto nagarāvalaṁbikāye śāṇapāṁsukūlaṁ bhagavato duṣkaracārikāṁ carantasya prasannacittāya upanāmitaṁ | yadā bhagavaṁ paripūrṇasaṁkalpo bhavesi tadā imaṁ śāṇapāṁsukūlam anugrahārthāya paribhuṁjesi || bhagavato tūṣṇīṁbhāvenādhivāsanāṁ viditvā tuṣṭā āttamavā pāṁsukūlaṁ vṛkṣaśākhāye olaṁbitvā bhagavataḥ pādau śirasā vanditvā triṣkuttaṁ pradakṣiṇīkṛtvā prakrami || sā dāni nacirasyaiva kālagatā bhagavato santikā prasannacittā taṁ pāṁsukūladānaṁ samanusmarantī samanantarakālagatā trayastriṁśe devanikāye upapannā anyatarasya maharddhikasya mahānubhāvasya devaputrasya vimāna apsarasāṁ śatasahasrapravarā || sā dāni apsarā samanvāharati | kiṁ mayā manuṣyabhūtāye kuśalamūlaṁ kṛtaṁ kevarūpā ca dakṣiṇā pratiṣṭhāpitā yenāhaṁ trayastriṁśe devanikāye upapannā || sā dāni samanvāharatī paśyati uruvilvāyāṁ senāpatigrāmake gavā nāma nagarāvalaṁbikā āsi duḥkhitā | taṁ mayā maraṇakāle bodhisatvasya duṣkaraṁ carantasya prasannacittāye śāṇapāṁsukūlaṁ dinnaṁ tenāhaṁ kuśalamūlena <a class='ref sen' id='sen3.312' href='#sen3.312'>Sen 3.312</a> manuṣyeṣu cyavitvā iha trayastriṁśe devanikāye upapannā | na ca me taṁ deyadharmaṁ bhagavatām adyāpi paribhuktaṁ | yad imam eva deyadharmaṁ bhagavān anugrahārthā paribhuṁjeyā tat* mama mahatphalataraṁ bhaveyā || sā dāni apsaraśatasahasraparivṛtā mahatā devānubhāvena mahatā deva-ṛddhīye trayastriṁśabhavanāto vṛkṣaśākhāto taṁ śāṇapāṁsukūlaṁ gṛhya bhagavantam upasaṁkrāntā || imaṁ mayā bhagavantaṁ śāṇapāṁsukūlaṁ manuṣyabhūtāye bhagavato duṣkaraṁ carantasya prasannacittāye dinnaṁ yadā bhagavaṁ paripūrṇasaṁkalpo bhavesi tato bhagavan mamānugrahārthaṁ paribhuṁjesi tenāhaṁ kuśalamūlena manuṣyeṣu cyāvitvā trayastriṁśeṣu devanikāyeṣu upapannā | sādhu maṁ bhagavāṁ imaṁ śāṇapāṁsukūlaṁ paribhuṁjatu anukaṁpām upādāya yathā me mahatphalataro bhaveyā || devā antarīkṣagatā bhagavantam āhansuḥ || mā bhagavān imaṁ śāṇapāṁśukūlaṁ parigṛhṇātu | vayaṁ bhagavato divyāṁ vikalpadūṣyāṇi dāsyāmaḥ || bhagavān teṣāṁ devatānāṁ vikalpadūṣyapradānāni nādhivāsayati | taṁ gavāye nagarāvalaṁbikāye śāṇapāṁśukūlaṁ pratigṛhītaṁ devatāśatasahasrehi ca antarīkṣāto celakṣepāṇi ca bhagavataḥ kṛtāni hakkārakilikilāni ca akarensuḥ || cakravartirājyaṁ parityaktaṁ kiṁ no pāṁśukūleṣu cittaṁ ramati ||</p>
<p><a class='ref sc' id='sc3' href='#sc3'>SC 3</a>bhagavāṁ dāni śāṇapāṁśukūlaṁ dhovitukāmo | udakena kāryaṁ || atha khalu śakreṇa devānām indreṇa pāṇīhi nadī khatā adyāpi ca pāṇikhātā nāma nadī vuccati || śilāpaṭṭena kāryaṁ yatra taṁ śāṇapāṁśukūlaṁ dhoviṣyati || caturhi mahārājehi catvāri śilāpaṭṭā upanāmitā | bhagavatā ekatra śilāpaṭṭe taṁ śāṇapāṁśukūlaṁ dhautaṁ ||</p>
<p><a class='ref sc' id='sc4' href='#sc4'>SC 4</a><a class='ref sen' id='sen3.313' href='#sen3.313'>Sen 3.313</a> dvitīye śilāpaṭṭe taṁ pāśukūlaṁ śoṣitaṁ || tṛtīyaṁ śilāpaṭṭaṁ bhagavatā trapusabhallikānāṁ śilukṣanāmanigama āvāsitānāṁ tatra ṛddhīye purato utkṣiptaṁ || tehi taṁ śilāpaṭṭaṁ tatraiva cetiye pratiṣṭhāpitaṁ | adyāpi gandhārarājye adhiṣṭhānaṁ śilānāmena jñāyati || caturthe śilāpaṭṭe bhagavatā niṣīditvā taṁ śāṇapāṁśukūlaṁ sīvitaṁ | yad api tatra śilāpaṭṭaṁ bhagavato anusīvananāmāpadye || sarve catvāro śilāpaṭṭā bhagavatā paribhuktā tāni ca jambudvīpe sadevamānuṣasya lokasya cetiyabhūtā ||</p>
<p><a class='ref sc' id='sc5' href='#sc5'>SC 5</a>bhagavāṁ dāni taṁ śāṇapāṁśukūlaṁ dhovitvā sīvitvā ca pāṇikhātanadīsnāyako okasto | snāyitvā bhagavāṁ pāṇikhātāto nadīto uttariṣyatīti akilantakāyā buddhā bhagavanto akilantacittā tahiṁ tīre kakubho nāma vṛkṣo ośākhapraśākho prāsādiko darśanīyo yaṁnāmo ca vṛkṣo taṁnāmā ca vṛkṣasya devatā kakubho nāma devaputro prativasati | so devaputro bhagavatā tato nadīto uttarantena ābhāṣṭo || āhara kakubha hastaṁ || varavimalakuṇḍaladhareṇa kakubhena devaputreṇa bhagavato bāhā praṇāmitā | bhagavāṁ kakubhasya devaputrasya bāhāṁ gṛhya pāṇikhātāto nadīto uttīrṇo samaṁ ca bhagavatā tato kakubhasya devaputrasya bāhāto hastaṁ svakaṁ apanītaṁ tatra ca vṛkṣaśākhāyāṁ bhagavato paṁcāṁgulasya karatalasya padmaṁ dṛśyati || (yaṁ dāni ahaṁ bodhiṁ āhatahasto ca suṁdaro kakubho nadīkā ca pāṇikhātā śilā ca devehi nikṣiptā || )</p>
<p><a class='ref sc' id='sc6' href='#sc6'>SC 6</a>tato bhagavāṁ ajapālanyagrodhaṁ gato || bhagavān ajapālasya nyagrodhamūle viharanto <a class='ref sen' id='sen3.314' href='#sen3.314'>Sen 3.314</a> lokaṁ mīmāṁseti || gaṁbhīro ayaṁ mama dharmaḥ abhisaṁbuddho nipuṇo sukhumo duranubodho atarkāvacaro paṇḍitavedanīyo sarvalokavipratyanīko | ālayārāmo khalu punar ayaṁ ālayarato ālayasamudito ālayārāmāyāṁ ca prajāyāṁ ālayaratāyāṁ ālayasamuditāyāṁ durdṛśam imaṁ sthānaṁ yad idaṁhetu idaṁpratyayaḥ pratītyasamutpādaḥ sarvopadhipratiniḥsargo pūrvasaṁskārasamathadharmopacchedaḥ tṛṣṇākṣayo vigatarāgo nirodho nirvāṇaṁ ahaṁ ca na pareṣāṁ deśayeyaṁ pare khu me na vibhāvayensuḥ so me syā vighātaḥ || yaṁ nūnāhaṁ eko araṇyaparvate tūṣṇībhūto vihareyaṁ | imā ca gāthāvo bhagavato tāye velāye pratibhāyensuḥ ||</p>
<blockquote class='gatha'>
<p><a class='ref sc' id='sc7' href='#sc7'>SC 7</a>pratiśrotagāminaṁ mārgaṁ gambhīraṁ durdṛśaṁ [mama] |<br>
na rāgaraktā drakṣyanti alaṁ dāni prakāśituṁ ||</p>
<p><a class='ref sc' id='sc8' href='#sc8'>SC 8</a>kṛcchreṇa me adhigato alaṁ dāni prakāśituṁ |<br>
anuśrotaṁ hi vahyanti kāmeṣu grasitā narāḥ ||</p>
</blockquote>
<p><a class='ref sc' id='sc9' href='#sc9'>SC 9</a>bhagavāṁ uruvilvāyāṁ vihare nairaṁjanāyās tīre ajapālanyagrodhamūle acirābhisaṁbuddho || atha khalu bhagavato ekasya rahogatasya pratisaṁlīnasya ayam evarūpaś cetasaḥ parivitarko udapādi || adhigato yad ayaṁ mayā dharmo gambhīro nipuṇo sūkṣmo duranubodho atarkito atarkāvacaro paṇḍitavedanīyo sarvalokavipratyanīko ahaṁ ce pareṣāṁ deśayeyaṁ pare khu ca ājānensu so me syā paramaṁ vighātaṁ | yaṁ nūnāhaṁ <a class='ref sen' id='sen3.315' href='#sen3.315'>Sen 3.315</a> eko araṇyāyatane tūṣṇīṁ vihareyaṁ || atha khalu mahābrahmā bhagavata idam evarūpaṁ cetaso parivitarkam ājñāya yena śakro devānām indro tenopasaṁkramitvā śakraṁ devānām indram etad avocat* || etan māriṣa kauśika bhagavatā alpotsukatāye cittaṁ nameti na dharmacakrapravartane | kiṁ punar vayaṁ māriṣa kauśika yena bhagavāns tenopasaṁkramitvā bhagavantaṁ yācema dharmacakrapravartanāya || sādhu māriṣeti śakro devānām indro mahābrahmaṇo pratyaśroṣīt* || atha khalu mahābrahmā śakro devānām indro suyāmo devaputro sunirmito ca devaputro vasavartī ca devaputro catvāraś ca mahārājāno ity ete daśa yakṣādhipatayo daśa yakṣamahattarakā anekayakṣaśataparivārā atikrāntāye rātrīye kevalakalpaṁ nyagrodhamūlaṁ varṇenobhāsayitvā yena bhagavāns tenopasaṁkrāntā bhagavataḥ pādau śirasā vanditvā ekamante asthānsuḥ || ekānte sthito mahābrahmā śakraṁ devānām indram etad avocat* || yāca māriṣa kauśika bhagavantaṁ dharmacakrapravartanāya ||</p>
<p><a class='ref sc' id='sc10' href='#sc10'>SC 10</a>atha khalu śakro devānām indro ekāṁsam uttarāsaṁgaṁ kṛtvā yena bhagavāṁs tenopasaṁkramitvā bhagavantaṁ gāthāye adhyabhāṣe ||</p>
<blockquote class='gatha'>
<p><a class='ref sc' id='sc11' href='#sc11'>SC 11</a>utthehi vijitasaṁgrāma pūrṇabharo tvaṁ anṛṇa vicara loke |<br>
cittaṁ hi te viśuddhaṁ yatha candro paṁcadaśarātre ||</p>
</blockquote>
<p><a class='ref sc' id='sc12' href='#sc12'>SC 12</a>atha khalu bhagavāṁ tūṣṇī abhūṣi nādhivāseti śakrasya devānām indrasya dharmacakrapravartane || atha khalu mahābrahmā śakraṁ devānām indram etad avocat* || na khalu māriṣa kauśika bhagavato arhantaḥ samyaksaṁbuddhā evaṁ yācīyanti dharmakrapravartanāye na ca punas tathāgatā arhantaḥ samyaksaṁbuddhā evaṁ yācitā dharmacakraṁ pravartayante || evam ukte śakro devānām indro mahābrahmam etad avocat* || tvaṁ māriṣa mahābrahma teṣāṁ purimakānāṁ <a class='ref sen' id='sen3.316' href='#sen3.316'>Sen 3.316</a> samyaksaṁbuddhānāṁ darśāvī tena hi māriṣa mahābrahma yāca bhagavantaṁ svayam eva dharmacakrapravartanāye || atha khalu mahābrahmā ekāṁsam uttarāsaṁgaṁ kṛtvā yena bhagavāṁ tenāṁjaliṁ praṇāmayitvā bhagavantaṁ gāthāye dhyabhāṣe ||</p>
<blockquote class='gatha'>
<p><a class='ref sc' id='sc13' href='#sc13'>SC 13</a>utthehi vijitasaṁgrāma pūrṇabharo tvaṁ anṛṇa vicara loke |<br>
deśehi sugata dharmaṁ ājñātāro bhaviṣyanti ||</p>
</blockquote>
<p><a class='ref sc' id='sc14' href='#sc14'>SC 14</a>atha bhagavāṁ tūṣṇī abhūṣi || atha khalu mahābrahmā śakro devānām indro suyāmo ca devaputro saṁtuṣito ca devaputro nirmito ca devaputro vaśavartī ca devaputro catvāro mahārājā anekayakṣaśatā anekayakṣaśataparivārā bhagavato anadhivāsanāṁ viditvā dharmacakrapravartanāya duḥkhadaurmanasyajātā bhagavataḥ pādau śirasā vanditvā bhagavaṁtaṁ pradakṣiṇīkṛtvā tatraivāntarahāyensuḥ ||</p>
<p><a class='ref sc' id='sc15' href='#sc15'>SC 15</a>ettham etaṁ śrūyati ||</p>
<p><a class='ref sc' id='sc16' href='#sc16'>SC 16</a>bhagavāṁ uruvilvāyāṁ viharati tadyā nairaṁjanāya tīre ajapālanyagrodhamūle acirābhisaṁbuddho || atha khalu mahābrahmā atikrāntavarṇo atikrāntāyāṁ rātryāṁ kevalakalpaṁ ajapālanyagrodhamūlaṁ varṇenobhāsayitvā yena bhagavāṁs tenopasaṁkramitvā bhagavataḥ pādau śirasā vanditvā bhagavantaṁ pradakṣiṇīkṛtvā ekāntasthito mahābrahmā bhagavantaṁ gāthāye adhyabhāṣe ||</p>
<blockquote class='gatha'>
<p><a class='ref sc' id='sc17' href='#sc17'>SC 17</a>utthehi vijitasaṁgrāma pūrṇabharo tvaṁ anṛṇa vicara loke |<br>
deśehi sugata dharmaṁ ājñātāro bhaviṣyanti ||</p>
</blockquote>
<p><a class='ref sc' id='sc18' href='#sc18'>SC 18</a>atha khalu bhagavān mahābrahmaṁ gāthāye pratyabhāṣe ||</p>
<blockquote class='gatha'>
<p><a class='ref sc' id='sc19' href='#sc19'>SC 19</a>pratiśrotagāmiko mārgo gambhīro durdṛśo [mama] |<br>
rāgaraktā na drakṣyanti alaṁ brahme prakāśituṁ ||</p>
</blockquote>
<p><a class='ref sc' id='sc20' href='#sc20'>SC 20</a><a class='ref sen' id='sen3.317' href='#sen3.317'>Sen 3.317</a> atha khalu mahābrahmā bhagavatar ajapālasya nyagrodhamūle pratikṣepaṁ viditvā dharmacakrapravartanāye duḥkhadaurmanasyajāto bhagavataḥ pādau śirasā vanditvā bhagavantaṁ pradakṣiṇīkṛtvā tatraivāntarahāye ||</p>
<p><a class='ref sc' id='sc21' href='#sc21'>SC 21</a>ettham etaṁ śrūyati ||</p>
<p><a class='ref sc' id='sc22' href='#sc22'>SC 22</a>bhagavāṁ uruvilvāyāṁ viharati nadyā nairaṁjanāyas tīre ajapālasya nyagrodhamūle acirābhisaṁbuddho || tena khalu punaḥ samayena māgadhakānāṁ brāhmaṇagṛhapatikānāṁ imāni evarūpāṇi pāpakāni akuśalāni dṛṣṭigatāny utpannāni || vāto na vāyeyā sarito na syandinsuḥ garbhiṇīyo na prajāyensuḥ pakṣiṇo na vītipatanti agrir na jvaleyā candramasūryāṇāṁ udgamanā na prajñāyensuḥ aṁdhakāraghaṭṭitaṁ lokasaṁniveśaṁ bhaveya || atha khalu mahābrahmā māgadhakānāṁ brāhmaṇagṛhapatikānāṁ imāny evarūpāṇi pāpakāny akuśalāni dṛṣṭigatāni utpannāni viditvā atikrāntavarṇo atikrāntāyāṁ rātryāṁ kevalakalpaṁ ajapālasya nyagrodhamūlaṁ varṇenobhāsayitvā yena bhagavāṁ tenopasaṁkramitvā bhagavataḥ pādau śirasā vanditvā ekāntasthito imāṁ gāthāṁ pratyabhāṣat* ||</p>
<blockquote class='gatha'>
<p><a class='ref sc' id='sc23' href='#sc23'>SC 23</a>prādurahosi samalehi cintito<br>
dharmo aśuddho magadheṣu pūrvaṁ |<br>
apāvṛtaṁ te amṛtasya dvāraṁ<br>
śṛṇontu dharmaṁ vimalānubuddhaṁ ||</p>
</blockquote>
<p><a class='ref sc' id='sc24' href='#sc24'>SC 24</a>atha khalu bhagavāṁ mahābrahmaṇo yācanāṁ viditvā sāmaṁ ca pratyātmaṁ bodhīye jñānena <a class='ref sen' id='sen3.318' href='#sen3.318'>Sen 3.318</a> sarvāvantaṁ lokam anuttareṇa buddhacakṣuṣābhivilokayanto adrākṣīt satvā uccāvacāṁ hīnapraṇītāṁ adrākṣīt satvā durākārā durvineyā durviśodheyā adrākṣīt satvā svākārāṁ suvineyāṁ suviśodheyā adrākṣīt satvāṁ udghaṭitājñā vipaṁcitājñāneyā padaparamāṁ adrākṣīt satvāṁ tīkṣṇendriyāṁ ṛddhīndriyāṁ | satvānāṁ trayo rāśīyaḥ samyaktvaniyataṁ rāśiṁ mithyātvaniyataṁ rāśiṁ aniyataṁ rāśiṁ || sayyathāpi nāma cakṣuṣmāṁ puruṣo padminītīre sthitvā alpakiśareṇa paśyeya utpalāni padumāni vā puṇḍarīkā vā anyāni antodakāni anyāni samodakāni anyāni udakāto abhyudgatāni evam eva bhagavāṁ anuttareṇa buddhacakṣuṣā sarvāvantaṁ lokam abhivilokayanto adrākṣīt* || atha khalu bhagavato etad abhūṣi || deśeyaṁ vāhaṁ dharmaṁ na vā deśeyaṁ mithyātvaniyato rāśi abhavyo etaṁ dharmaṁ ājānituṁ | deśeyaṁ vāhaṁ na vā deśeyaṁ samyaktvaniyato rāśi ājñāsyaty eva etaṁ yaṁ deśeyaṁ | aniyato rāśi sacāsya dharmaṁ deśeyaṁ ājñāsyati no ce deśeyaṁ na jāniṣyati || atha khalu bhagavāṁ aniyataṁ rāśim ārabhya māgadhānāṁ ca brāhmaṇagṛhapatikānāṁ ity evaṁrūpāṇi pāpāny akuśalāni dṛṣṭīgatāni utpannāni viditvā mahābrahmaṇo cābhiyācanāṁ viditvā saptāsaṁkhyeyakalpasamudānītasamutpannaṁ cātmanaḥ praṇidhānaṁ viditvā satveṣu ca mahākaruṇāṁ okrāmetvā ime ca me maheśākhyā devādhipatayo lokeśvarā upasaṁkrāntā āryadharmacakrapravartanaṁ <a class='ref sen' id='sen3.319' href='#sen3.319'>Sen 3.319</a> yācanti atha khalu bhagavāṁ mahābrahmaṇo avakāśam akārṣīt* āryadharmacakrapravartanāya || tāye velāye bhagavān mahābrahmaṇaṁ gāthāye dhyabhāṣe ||</p>
<blockquote class='gatha'>
<p><a class='ref sc' id='sc25' href='#sc25'>SC 25</a>apāvṛtaṁ me amṛtasya dvāraṁ<br>
brahmeti bhagavantaṁ ye śrotukāmā<br>
śraddhāṁ pramuṁcantu viheṭhasaṁjñāṁ |<br>
viheṭhasaṁjño praguṇo abhūṣi<br>
dharmo aśuddho magadheṣu pūrvaṁ ||</p>
</blockquote>
<p><a class='ref sc' id='sc26' href='#sc26'>SC 26</a>atha khalu bhagavatā mahābrahmaṇe avakāśe kṛte anuttaradharmacakrapravartanāya bhūmyā devā ghoṣam udīrayensuḥ || evaṁ māriṣa brahmaṇe bhagavatāvakāśo kṛto anuttaradharmacakrapravartanāya | taṁ bhaviṣyati bahujanahitāya bahujanasukhāya lokānukaṁpāya mahato janakāyasyārthāya hitāya sukhāya devānāṁ ca manuṣyāṇāṁ ca hāyiṣyanti āsurāḥ kāyāḥ divyā kāyā abhivardhiṣyanti || bhūmyānāṁ devānāṁ ghoṣaṁ śrutvā caturmahārājakāyikā devā trayastriṁśā devā yāmā tuṣitā nirmāṇaratī paranirmitavaśavartī devā ghoṣam udīrayensuḥ śabdam anuśrāvayensuḥ || evaṁ māriṣa bhagavatā mahābrahmaṇo avakāśo kṛto dharmacakrapravartanāya | taṁ bhaviṣyati bahujanahitāya bahujanasukhāya lokānukaṁpāya mahato janakāyasyārthāya hitāya sukhāya devānāṁ ca manuṣyāṇāṁ ca hāyiṣyanti āsurāḥ kāyā divyāḥ kāyā abhivardhiṣyanti || iti hi tena kālena tena samayena yāvad brahmalokaṁ ghoṣa abhyudgato ||</p>
<p><a class='ref sc' id='sc27' href='#sc27'>SC 27</a>ettham etaṁ śrūyati ||</p>
<hr>
<p><a class='ref sc' id='sc28' href='#sc28'>SC 28</a><a class='ref sen' id='sen3.320' href='#sen3.320'>Sen 3.320</a>atha khalu bhagavāṁ pravartanasya samaye kevarūpā satvā āryadharmacakraṁ pravartayantīti || ye te satvā pūrvayogasaṁpannā bhavanti te āryadharmacakraṁ pravartenti | ahaṁ khalu pūrvayogasaṁpanno tenārahāmy ahaṁ āryadharmacakraṁ pravartayituṁ | ye te satvā anuttarācārasaṁpannā bhavanti evaṁrūpā satvā āryadharmacakraṁ pravartenti | ahaṁ khalu punaḥ anuttarācārasaṁpanno arahāmy ahaṁ āryadharmacakraṁ pravartayituṁ | ye te satvā nivāsānuttaryasaṁpannā bhavanti evaṁrūpā satvārāryadharmacakraṁ pravartenti | ye te satvā āveṇikā bhavanti evaṁrūpāḥ satvā āryadharmacakraṁ pravartenti | ye te satvā cyutisaṁpannā bhavanti evaṁrūpāḥ satvā āryadharmacakraṁ pravartenti | ye te satvā garbhāvakrāntisampannā bhavanti evaṁrūpāḥ satvā āryadharmacakraṁ pravartenti | ye te satvā garbhasthitisampannā bhavanti ye te satvā jātisampannā bhavanti ye te satvā lakṣaṇasaṁpannā bhavanti ye anuvyaṁjanasampannā bhavanti ye kuśalasaṁpannā bhavanti ye dhṛtisaṁpannāḥ smṛtisaṁpannāḥ ye pratyupasthitadharmasaṁpannāḥ ye duṣyadharmasampannāḥ ye loke agrā bhavanti ye loke lokapravicayasampannāḥ satvasārasaṁpannā bhavanti ye sthānaṁ ca sthānato asthānaṁ cāsthānato samyakprajñayā prajānanti ye sarvatragāminīpratipadān tatratatragāminīpratipadāṁ yathābhūtaṁ samyakprajñayā prajānanti ye nānādhātukā ca loke anekadhātukā ca loke yathābhūtaṁ samyakprajñayā prajānanti ye parasatvānāṁ parapudgalānāṁ indriyavīryavaimātratāṁ yathābhūtaṁ <a class='ref sen' id='sen3.321' href='#sen3.321'>Sen 3.321</a> samyakprajānanti te eva dharmacakraṁ pravartenti | ye nānādhimuktikā ca loke anekādhimuktikā ca loke yathābhūtaṁ samyakprajñayā prajānanti te eva dharmacakraṁ pravartenti | ye te satvāḥ sarveṣāṁ karmaṇāṁ karmasamādānānāṁ atītānāgatānāṁ pratyutpannānāṁ kṛtānām upacitānām avipakvānāṁ vipākapratyupasthitānāṁ āyativipākavaimātratāṁ yathābhūtaṁ samyakprajānanti te eva dharmacakraṁ pravartenti | ye te sarveṣāṁ dhyānasamādhivimokṣasamāpattīnāṁ ca sakleśavyavadānaṁ yathābhūtaṁ saṁprajānanti ye divyena cakṣuṣā viśuddhenātikrāntamānuṣyakena satvāṁ paśyanti cyavantāṁ upapadyantāṁ suvarṇāṁ durvarṇāṁ sugatāṁ durgatāṁ hīnāṁ praṇītāṁ yathākarmopagāṁ satvāṁ saṁprajānanti evaṁrūpāḥ satvā āryadharmacakraṁ pravartenti | ye anekavidhaṁ pūrvanivāsaṁ samanusmaranti ye cāśravāṇāṁ kṣayād anāśravāṁ cetovimuktiṁ prajñāvimuktiṁ ca yathābhūtaṁ saṁprajānanti ye cāpi dīrghāyuṣkā bhavanti ājīvasaṁpannā bhavanti śīlasaṁpannāḥ samādhisaṁpannā vimuktisaṁpannā vimuktijñānasaṁpannā naiṣkramyasaṁpannā mahākaruṇāpratilābhasampannā bodhisaṁpannāś cetaḥparyāyasaṁpannāḥ ṛddhiprātihāryasaṁpannā ādeśanāprātihāryasaṁpannā anuśāsanīprātihāryasaṁpannāḥ sarvakuśaladharmasamanvāgatā ye cārthapratisaṁvidaprāptā dharmapratisaṁvidaprāptā niruktipratisaṁvidaprāptāḥ pratibhānapratisaṁvidaprāptā ye cāryapaṁcāṁgikasamādhisaṁpannāḥ paṁcajñānikasamādhisaṁpannā āryamahāpaṁcāṅgikasamyaksamādhisaṁpannā <a class='ref sen' id='sen3.322' href='#sen3.322'>Sen 3.322</a> ye cāpy āryamahāpaṁcajñānikasamyaksamādhiprāptāḥ balasaṁpannāś ca indriyasaṁpannāś ca ṛddhisaṁpannāś ca ye cāpi pauriye vācāye samanvāgatā vispaṣṭāye anelakāye arthasya vijñāpanīye samanvāgatāḥ praśnavyākaraṇena sampannā ye pratibalāḥ pareṣāṁ vaiśāradye pi cchedaṁ vikartuṁ pratibalāḥ pareṣāṁ ahiteṣiṇāṁ saha dharmeṇa nigrahetuṁ ye pratibalā pareṣāṁ sukhānupradānaṁ pradātuṁ evaṁrūpāḥ āryadharmacakraṁ pravartenti | ye te satvāḥ sarvabuddhadharmehi samanvāgatā bhavanti evaṁrūpāḥ satvā āryadharmacakraṁ pravartenti || ahaṁ khalu punaḥ sarvabuddhadharmehi samanvāgato arahāmy ahaṁ dharmacakraṁ pravartayituṁ ||</p>
<p><a class='ref sc' id='sc29' href='#sc29'>SC 29</a>atha khalu bhagavāṁ imam evarūpam ātmano guṇasamādānaṁ viditvā etad abhūṣi || yaṁ nūnāham āryam anuttaraṁ dharmacakraṁ pravartayeyaṁ | ko nu khalu me pratibalo prathamaṁ dharmaṁ deśitaṁ ājānituṁ na ca me vihiṁsaye yam idaṁ dharmadeśanāye || atha khalu bhagavato etad abhūṣi || udrako rāmaputro śuddho alparajo aparokṣajātīyo so ca dūragato atikrāntagato naivasaṁjñānāsaṁjñāyatanasahavratāye dharmaṁ deśayati | adya saptāhaṁ kālagato udrako rāmaputro mahāhānirudrako rāmaputro || katamo pi khalv anyo pi satvo śuddho alparajo aparokṣajātīyo yo me pratibalo prathamaṁ dharmaṁ deśitam ājānituṁ na ca me viheṭheyā yam idaṁ dharmaśravaṇāya || ārāḍo kālāmo śuddho alparajo alparajaskajātīyo yo me pratibalo prathamaṁ deśitam ājānituṁ na ca me viheṭhaye yam idaṁ dharmaśravaṇāya | mahāhānirārāḍasya adya try-ahaṁ kālagato ārāḍo kālāmo || katamo punar anyo pi satvo śuddho alparajaskajātīyo yo me pratibalo prathamaṁ dharmaṁ deśitam ājānituṁ na ca me viheṭhaye yam idaṁ dharmaśravaṇāya || atha khalu bhagavato etad abhūṣi || paṁcakā bhadravargiyā śuddhā alparajā alparajaskajātīyās <a class='ref sen' id='sen3.323' href='#sen3.323'>Sen 3.323</a> te me pratibalā prathamaṁ dharmaṁ deśitaṁ ājānituṁ na ca me viheṭhayensuḥ yam idaṁ dharmaśravaṇāya | pūrvam eva duṣkaraṁ carantasya anubaṁdhensuḥ | te ca vārāṇasyāṁ viharanti ṛṣipatane mṛgadāve || yaṁ nūnāhaṁ vārāṇasīṁ gatvā vārāṇasyām ṛṣipatane mṛgadāve paṁcānāṁ bhadravargiyānāṁ prathamaṁ dharmaṁ deśayeyaṁ ||</p>
<p><a class='ref sc' id='sc30' href='#sc30'>SC 30</a>atha khalu saṁbahulā maheśākhyā śuddhāvāsakāyikā devā yena bhagavāns tenopasaṁkramitvā bhagavataḥ pādau śirasā vanditvā ekānte asthānsuḥ | ekāntasthitās te bhagavantam etad uvāca || yaṁ bhagavato antevāsināṁ abhijñātaṁ parijñātaṁ pratibalāś ca punar vayaṁ bhagavato vividhāni vicitrāṇi ṛddhiprātihāryāṇi kartuṁ | yena bhagavān mārgeṇa bodhito vārāṇasyāṁ gamiṣyati ṛṣipatanaṁ mṛgadāvaṁ anuttaraṁ dharmacakraṁ pravartayituṁ tato vayaṁ bhagavato yāvac ca bodhi yāvac ca vārāṇasī mārgaṁ pratijāgariṣyāmaḥ samaṁ asamaviṣamaṁ pāṇitalajātaṁ vitatavitānaṁ citradūṣyaparikṣiptaṁ osaktapaṭṭadāmakalāpaṁ siktasammṛṣṭaṁ dhūpitadhūpanaṁ muktapuṣpāvakīrṇaṁ suvarṇavālikāsaṁstṛtaṁ divyamuktācūrṇasaṁstṛtaṁ divyasphaṭikacūrṇasaṁstṛtaṁ divyamusāragalvacūrṇasaṁstṛtaṁ divyalohitikācūrṇasaṁstṛtaṁ | tatra ca vayaṁ bhagavaṁ mārge yāvac ca bodhir yāvac ca vārāṇasī divyā tālapaṁktiyo abhinirminiṣyāmaḥ acchā samā saikatā sukhopanītā citrāṇi darśanīyāni saptānāṁ varṇānāṁ suvarṇasya rūpyasya muktāyā vaiḍūryasya sphaṭikasya musāgalvasya lohitakāyā | tatra ca vayaṁ bhagavaṁ mārge vāmadakṣiṇato divyāyo nadīyo <a class='ref sen' id='sen3.324' href='#sen3.324'>Sen 3.324</a> abhinirminiṣyāmaḥ acchā samā saikatā sukhopanītā suvarṇavālukāsaṁstṛtā utpalapadmakumudapuṇḍarīkanalinīsaugandhikaāmrajambukalakucapanasanārikelapālevatakabhavyadāḍimavṛddhikapracchannā | tatra ca vayaṁ bhagavan mārge yāva ca bodhir yāva ca vārāṇasī divyāni cchattrāṇi abhinirminitvā divyāni dhvajāni abhinirminiṣyāmaḥ | divyāni kūṭāgārāṇi abhinirminiṣyāmaś citrāṇi darśanīyāni saptānāṁ ratnānāṁ suvarṇasya rūpyasya muktāyā vaiḍūryasya sphaṭikasya musāgalvasya lohitikāyā || bhagavato gacchantasya gamiṣyanti tiṣṭhantasya tiṣṭhanti purato ca varṣavalāhakā devaputrā divyāni puṣpāṇi prākiriṣyanti mandaṁ mandaṁ ca devā prasārayiṣyanti ||</p>
<p><a class='ref sc' id='sc31' href='#sc31'>SC 31</a>bhagavati bodhito vārāṇasīm ṛṣipatanaṁ mṛgadāvaṁ prasthite anuttaraṁ dharmacakraṁ pravartayituṁ śuddhāvāsehi devehi mārgo pratijāgṛto | mahatīṁ caturaṁginīsenām abhinirmiṇitvā mahāntaṁ hastikāyaṁ mahāntam aśvakāyaṁ rathakāyaṁ pattikāyaṁ bhagavantaṁ vārāṇasīṁ gacchantaṁ puraskarensuḥ || yāvat suvarṇānām adhipatayo suvarṇarājāno aṇḍajā vā jarāyujā vā aupapādukā vā saṁsvedajā vā te mahāntaṁ caturaṁginīsenāṁ ṛddhīye abhinirmiṇitvā bhagavantaṁ gacchantaṁ puraskarensuḥ | yāva nāgānāṁ nāgādhipatayo nāgarājāno aṇḍajā vā jarāyujā vā saṁsvedajā vā aupapādukā vā te mahatīṁ caturaṁginīsenām ṛddhīye abhinirmiṇitvā bhagavantaṁ vārāṇasīṁ gacchantaṁ puraskarensuḥ | caturmahārājikā devā trayastriṁśā yāmās tuṣitā nirmāṇarati paranirmitavaśavarti brahmakāyikā devā mahāntaṁ caturaṁginīsenā mṛddhīye abhinirmiṇitvā bhagavantaṁ kāśiṁ gacchantaṁ puraskarensuḥ || atha khalu bhagavāṁ mahatīye pariṣāye anekaśatāye anekasahasrāye anekaśatasahasrāye puraskṛto parivārito uruvilvāto gayāṁ gacchati gayāto aparagayāṁ gacchati || aparagayāyāṁ sudarśano nāma nāgārājā | tena bhagavāṁ</p>
<p><a class='ref sc' id='sc32' href='#sc32'>SC 32</a><a class='ref sen' id='sen3.325' href='#sen3.325'>Sen 3.325</a> aparagayāyāṁ vāsena bhaktena ca nimantrito || tahiṁ bhagavāṁ sudarśanasya nāgarājño bhavane vasitvā kṛtāhāro vaśālāṁ gacchati || vaśālāyāṁ nadī nāma brāhmaṇaḥ huhuṁkajātiko vuccati | so bhagavantaṁ gacchantaṁ apasavyīkaroti ca huhun ti ca karoti || bhagavāṁ etasmiṁ vastusmiṁ etasmiṁ nidāne etasmiṁ prakaraṇe tāye velāye imaṁ udānam udānaye ||</p>
<blockquote class='gatha'>
<p><a class='ref sc' id='sc33' href='#sc33'>SC 33</a>yo brāhmaṇo bāhitapāpadharmo<br>
nihuhuṁko niṣkaṣāyo yatātmā |<br>
kṣīṇāśravo antimadehadhārī<br>
dharmeṇa so brahmaṇo brahmavādaṁ vadeya ||</p>
</blockquote>
<p><a class='ref sc' id='sc34' href='#sc34'>SC 34</a>vaśālāyām anyatamo gṛhapatiḥ bhagavantaṁ vāsena ca bhaktena ca nimantreti | tahiṁ bhagavāṁ vusto kṛtabhaktakṛtyo vaśālāto cundadvīlaṁ nāma adhiṣṭhānaṁ gacchati ||</p>
<p><a class='ref sc' id='sc35' href='#sc35'>SC 35</a>adrākṣīt* upako ājīvako bhagavantaṁ dūrato yevāgacchantaṁ dṛṣṭvā ca punar yena bhagavāṁs tenopasaṁkramitvā bhagavataḥ sārdhaṁ saṁmodanīyāṁ kathāṁ saṁmodayitvā sārāyaṇīyāṁ kathāṁ vyatisārayitvā ekānte sthād ekāntasthitaḥ upako ājīvako bhagavantam etad uvācat* || pariśuddho bhagavato gautamasya cchavivarṇo pariśuddho paryavadāto viprasannaṁ ca mukhavarṇaṁ | sayyathāpi nāma tālasya pakvasya saṁprati vṛntacyutasya bandhanāśrayo pariśuddho bhavati paryavadāto sapītanirbhāso ca evam eva bhagavato gautamasya cchavivarṇo pariśuddho paryavadāto viprasanno ca mukhavarṇo adya bhagavatā gautamenāmṛtaṁ <a class='ref sen' id='sen3.326' href='#sen3.326'>Sen 3.326</a> adhigataṁ amṛtagāmī ca mārgo || evam ukte bhagavān upakaṁ ājīvakaṁ etad uvāca || amṛtaṁ me upaka adhigataṁ amṛtagāmī ca mārgo || evam ukte upako bhagavantam etad uvāca || kahiṁ vo bho gautama brahmacaryam uṣyate || evam ukte bhagavān upakaṁ ājīvakaṁ gāthāye adhyabhāṣe ||</p>
<blockquote class='gatha'>
<p><a class='ref sc' id='sc36' href='#sc36'>SC 36</a>sarvābhibhū sarvavido ham asmi<br>
sarvehi dharmehi anopalipto |<br>
sarvajño haṁ tṛṣṇākṣaye vimukto<br>
ahaṁ abhijñāya kim uddiśeyaṁ ||</p>
</blockquote>
<p><a class='ref sc' id='sc37' href='#sc37'>SC 37</a>evam ukta upako ājīvako bhagavantam etad uvāca || anācāryo bhagavāṁ gautamo prajānāsi || atha khalu bhagavān upakaṁ ājīvakaṁ gāthāye adhyabhāṣe ||</p>
<blockquote class='gatha'>
<p><a class='ref sc' id='sc38' href='#sc38'>SC 38</a>na me ācāryo asti kaścit sadṛśo me na vidyate |<br>
eko smi loke saṁbuddho prāpto saṁbodhim uttamāṁ ||</p>
</blockquote>
<p><a class='ref sc' id='sc39' href='#sc39'>SC 39</a>evam ukte upako ājīvako bhagavantam etad uvāca || arhann iti bhagavāṁ gautamo prajānāsi || atha khalu bhagavān upakaṁ ājīvakaṁ gāthāye adhyabhāṣe ||</p>
<blockquote class='gatha'>
<p><a class='ref sc' id='sc40' href='#sc40'>SC 40</a>ahaṁ hi arahā loke ahaṁ loke anuttaraḥ |<br>
sadevakasmiṁ lokasmiṁ sadṛśo me na vidyate ||</p>
</blockquote>
<p><a class='ref sc' id='sc41' href='#sc41'>SC 41</a>evam ukte upako ājīvako bhagavantam etad uvāca || jino ti bhagavāṁ gautamo prajānāsi || atha khalu bhagavān upakaṁ ājīvakaṁ gāthāye dhyabhāṣe ||</p>
<blockquote class='gatha'>
<p><a class='ref sc' id='sc42' href='#sc42'>SC 42</a>jinā hi mādṛśā bhonti ye prāptā āśravakṣayaṁ |<br>
jitā me pāpakā dharmā tasmād ahaṁ upaka jino ||</p>
<p><a class='ref sc' id='sc43' href='#sc43'>SC 43</a>pauṇḍarīkaṁ yathā varṇaṁ anope na pralipyate |<br>
<a class='ref sen' id='sen3.327' href='#sen3.327'>Sen 3.327</a> evaṁ loke na lipyāmi tasmād ahaṁ upaka jinaḥ ||</p>
<p><a class='ref sc' id='sc44' href='#sc44'>SC 44</a>abhijñeyaṁ abhijñātaṁ sadvaktavyaṁ ca bhāṣyati |<br>
prahātavyaṁ prahīnaṁ me tasmād ahaṁ upaka jino ||</p>
</blockquote>
<p><a class='ref sc' id='sc45' href='#sc45'>SC 45</a>evam ukte upako ājīvako bhagavantam etad uvāca || kahiṁ bhagavāṁ gautamo gamiṣyasi || atha khalu bhagavāṁ upakaṁ ājīvakaṁ gāthāye dhyabhāṣaye ||</p>
<blockquote class='gatha'>
<p><a class='ref sc' id='sc46' href='#sc46'>SC 46</a>vārāṇasīṁ gamiṣyāmi āhaniṣyaṁ amṛtadundubhiṁ |<br>
dharmacakraṁ pravartayiṣyaṁ loke aprativartiyaṁ ||</p>
<p><a class='ref sc' id='sc47' href='#sc47'>SC 47</a>yo me dharma adhigato virāgopasamo śivo |<br>
tam ahaṁ pravartayiṣyāmi hitāya sarvaprāṇināṁ ||</p>
<p><a class='ref sc' id='sc48' href='#sc48'>SC 48</a>ye cābhyatītā saṁbuddhā ye ca buddhā anāgatā |<br>
ye caitarahiṁ saṁbuddhā bahūnāṁ śokanāśakā |<br>
dharmaṁ deśenti satvānāṁ buddhānāṁ eṣā dharmatā ||</p>
</blockquote>
<p><a class='ref sc' id='sc49' href='#sc49'>SC 49</a>devatā antarīkṣe gāthāṁ bhāṣanti ||</p>
<blockquote class='gatha'>
<p><a class='ref sc' id='sc50' href='#sc50'>SC 50</a>yo evarūpaṁ naradamyasārathiṁ<br>
dṛṣṭvā maharṣiṁ parivarjayeya |<br>
hastehi pādehi ca so mahāśiriṁ<br>
praṇāmaye eṣa atīvamātraṁ ||</p>
</blockquote>
<p><a class='ref sc' id='sc51' href='#sc51'>SC 51</a>cundadvīlāyāṁ cundo nāma yakṣo || tena bhagavāṁ svake bhavane vāsena ca bhaktena ca nimantrito || bhagavāṁ cundasya yakṣasya bhavane ekarātroṣito kṛtabhaktakṛtyo sārathipure lohitavastukaṁ gacchati || lohitavastuke kamaṇḍaluko nāma nāgarājo || tena <a class='ref sen' id='sen3.328' href='#sen3.328'>Sen 3.328</a> bhagavāṁ svake bhavane vāsena ca bhaktena ca nimantrito || tatrāpi bhagavāṁ ekarātroṣito kṛtabhaktakṛtyo lohitakāto gandhapuraṁ gacchati || gandhapure kandho nāma yakṣo prativasati | tena bhagavāṁ svake ca bhavane vāsena ca bhaktena ca nimantrito || tatrāpi bhagavān ekarātroṣito kṛtabhaktakṛtyo sārathipuraṁ gacchati || sārathipure bhagavāṁ anyatareṇa gṛhapatinā vāsena ca bhaktena ca nimantrito || tatrāpi bhagavāṁ ekarātroṣito kṛtabhaktakṛtyo sārathipurāto gaṁgātīram anuprāpto || nāviko dāni āha || dehi tarapaṇyaṁ || bhagavān āha || kuto mama samaleṣṭukāṁcanasya vyapagatajātarūparajatasya tarapaṇyaṁ || nāviko āha || yadi me desi tarapaṇyantarīhasi atha na dadāsi na tarīhasīti || bhagavān āha ||</p>
<blockquote class='gatha'>
<p><a class='ref sc' id='sc52' href='#sc52'>SC 52</a>no haṁso narmadātīre nāvikaṁ paripṛcchati |<br>
svakena bāhuvīryeṇa haṁso tarati narmadāṁ ||</p>
<p><a class='ref sc' id='sc53' href='#sc53'>SC 53</a>iti vaditvāna saṁbuddho haṁsarājeva prakrame |<br>
gaṁgāyā tīre asthāsi oghatīrṇo mahāmuni ||</p>
</blockquote>
<p><a class='ref sc' id='sc54' href='#sc54'>SC 54</a>bhagvāṁ dāni gaṁgām uttīrṇo vārāṇasīm anuprāptaḥ | saṁkhamedhīyaṁ asthāsi bhagavāṁ kālaṁ āgameti vārāṇasyāṁ piṇḍāya carituṁ |</p>
<blockquote class='gatha'>
<p><a class='ref sc' id='sc55' href='#sc55'>SC 55</a>na hi vikāle viharanti buddhā<br>
kāle tu piṇḍāya caranti grāme |<br>
vikālacārīhi vasanti saṁgā<br>
tasmād vikāle na caranti buddhā ||</p>
</blockquote>
<p><a class='ref sc' id='sc56' href='#sc56'>SC 56</a>ṛṣipatane paṁcakā bhadravargiyā viharanti ājñātakauṇḍinyo aśvakī bhadrako <a class='ref sen' id='sen3.329' href='#sen3.329'>Sen 3.329</a> vāṣpo mahānāmo || bhagavāṁ vārāṇasīto piṇḍāya caritvā kṛtabhaktakṛtyo ṛṣipatanaṁ gacchati || paṁcakehi bhadravargīyehi bhagavān dṛṣṭo | dūrato evāgacchantaṁ dṛṣṭvā bhagavantaṁ kriyākāraṁ karonti || ayaṁ śramaṇo gautamo āgacchati śaithiliko bāhuliko prahāṇavikrānto na kenacit pratyutthātavyaṁ || bhagavāṁ cāgacchati te ca svakeṣu sthāneṣu na ramanti | sayyathāpi nāma śakuntā nīḍagatā vā vṛkṣaśākhāgatā vā heṣṭato agninā saṁtāpiyamānā utpatensuḥ evam eva paṁcakā bhadravargīyā dūrato evāgacchantasya svakasvakeṣv āsaneṣu ratiṁ avindantā bhagavantaṁ pratyutsthāyensuḥ pratyudgamensuḥ | ehi āyuṣmaṁ gautama svāgataṁ āyuṣmato gautamasyānurāgataṁ āyuṣmato gautamasya || bhagavān āha || bhagnā vo bhikṣavaḥ bhadravargīyā pratijñā mā bhikṣavo bhadravargīyā tathāgataṁ āyuṣmaṁvādena samācaratha || teṣāṁ dāni bhagavatā śikṣāvādenābhāṣṭānāṁ yat kiṁcit tīrthikaliṁgaṁ tīrthikagupti tīrthikakalpaṁ sarvaṁ samantarahitaṁ tricīvarā ca prādurbhavensuḥ sumbhakā ca pātrā prakṛtisvabhāvasaṁsthitā ca keśā īryāpatho ca sānaṁ saṁsthihe sayyathāpi nāma varṣaśatopasampannānāṁ bhikṣūṇāṁ | eṣa āyuṣmantānāṁ paṁcānāṁ bhadravargīyānāṁ pravrajyopasaṁpadā bhikṣubhāvo || te dāni pakvatailena bhagavantaṁ nimantrayensuḥ ||</p>
<p><a class='ref sc' id='sc57' href='#sc57'>SC 57</a>buddhavicīrṇā nāma puṣkiriṇī tahiṁ bhagavāṁ snāto jānantā ca buddhā bhagavanto || atha khalu bhagavataḥ etad abhūṣi || katamasmiṁ pṛthivīpradeśe purimakāḥ samyaksaṁbuddhā dharmacakraṁ pravartayensuḥ || saha cittotpādena bhagavato taṁ pṛthivīpradeśaṁ onasati <a class='ref sen' id='sen3.330' href='#sen3.330'>Sen 3.330</a> ca || atha khalu bhagavata etad abhūṣi || kiṁ nu khalu purimakāḥ samyaksaṁbuddhāḥ gacchantakā dharmacakraṁ pravartenti tiṣṭhanto vā niṣaṇṇā vā śayantakā vā || saha cittotpādena bhagavato ṛṣivadane paṁca āsanā prādurbhūtāni || paṁca bhadravargīyā bhagavantaṁ pṛcchanti || kisya imāni bhagavan* āsanāni || <span class='gap'>+ + + + + + + + + + + +</span> bhagavān āha || puṣpiko nāmāyaṁ bhikṣavo bhadrakalpo bhadrakalpe ca buddhasahasreṇa utpadyitavyaṁ || trīṇi pratītāni ahaṁ caturtho || krakutsando navayojanaprabho konākamunir dviyojanaprabho kāśyapo caturyojanaprabho | ahaṁ sarvasiddhārtho vyāmaprabho ajito dvādaśayojanaprabho siddhārtho viṁśadyojanaprabho maitreyo dvādaśayojanaprabho maitrīyaśo aṣṭādaśayojanaprabho sarvaprabho daśayojanaprabho pṛthivīpālo dvādaśayojanaprabho pṛthivīvijayo caturyojanaprabho pṛthivīpaśyī triyojanaprabho jayamitro caturyojanaprabho sugrīvo dvādaśayojanaprabho sudarśano daśayojanaprabho supaśyī daśayojanaprabho sarvaṁjayo aṣṭayojanaprabho sarvābhibhū krośayojanaprabho sarvābhibhū aṣṭayojanaprabho sarvamitro dviyojanaprabho abhinnābho dvādaśayojanaprabho atisūryo caturyojanaprabho abhibhūyaśo yojanaprabho sudayo yojanaprabho sudarśano yojanaprabho sarvābhibhūḥ ṣaṣṭiyojanaprabho vairocano saptayojanaprabho sarvapaśyī <span class='gap'>+ + +</span> vairocanaprabho nāma daśayojanaprabho ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
