<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu72' lang='san'>
<header>
<ul>
<li class='division'>Mahāvastu</li>
</ul>
<h1>72. The Story of Mahākāśyapa’s Going Forth</h1>
</header>
<p><a class='ref sc' id='sc1' href='#sc1'>SC 1</a>evaṁ mayā śrutam ekasmiṁ samaye bhagavato śiṣyo āyuṣmān ānando magadheṣu cārikāṁ caramāṇo mahatā bhikṣusaṁghena sārdhaṁ paṁcahi bhikṣuśatehi yena magadhānāṁ rājagṛhaṁ nagaraṁ tad avasāri tad anuprāptaḥ tatraiva viharati veṇuvane kalandakanivāpe || tena khalu punaḥ samayena āyuṣmato ānandasya triṁśa sārdhaṁvihārikā śikṣāṁ pratyākhyāya daurbalyam āviṣkṛtvā hīnāyāvartanti kāmehi || aśroṣī āyuṣmāṁ mahākāśyapo āyuṣmato ānandasya triṁśa sārdhavihārikā śikṣāṁ pratyākhyāya daurbalyam āviṣkṛtvā hīnāyāvartapravṛttā kāmehi || atha khalv āyuṣmān mahākāśyapo yenāyuṣmān ānandas tenopasaṁkramitvā āyuṣmatā ānandena sārdhaṁ saṁmodanīyāṁ kathāṁ saṁmodayitvā sārāyaṇīyāṁ kathāṁ vītisārayitvā ekānte niṣīdi | ekāntaniṣaṇṇo āyuṣmāṁ mahākāśyapo ānandam etad avocat* || pṛcchema vayam āyuṣmantam ānandaṁ kiṁcid eva pradeśaṁ <a class='ref sen' id='sen3.48' href='#sen3.48'>Sen 3.48</a> sacet mo āyuṣmān ānando vakāśaṁ karoti praśnavyākaraṇāye || evam ukta āyuṣmān ānando āyuṣmantaṁ mahākāśyapaṁ etad avocat* || pṛcchāyuṣmaṁ kāśyapa yadākāṁkṣasi śrutvā pravedayiṣyāmi ||</p>
<p><a class='ref sc' id='sc2' href='#sc2'>SC 2</a>evam ukte āyuṣmān mahākāśyapaḥ āyuṣmantam ānandam etad avocat* || saced manyasi āyuṣman ānanda kati arthavaśāṁ saṁpaśyamānena tathāgatenārhatā samyaksaṁbuddhena śrāvakāṇāṁ gaṇabhojanaṁ pratikṣiptaṁ trikabhojanaṁ ca anujñātaṁ || evam ukte āyuṣmān ānando āyuṣmantaṁ mahākāśyapam etad avocat* || dūrato khalu vayaṁ āyuṣman mahākāśyapa āgacchema āyuṣmanto yena mahākāśyapa etam arthaṁ paripṛcchanāya || sādhu punar āyuṣmato eva mahākāśyapasya eṣo artho pratibhāyatu || evam ukte āyuṣmān mahākāśyapo āyuṣmantam ānandam etad avocat* || dve āyuṣman ānanda arthavaśāṁ saṁpaśyamānena tathāgatenārhatā samyaksaṁbuddhena śrāvakāṇāṁ gaṇabhojanaṁ ca pratikṣiptaṁ trikabhojanaṁ ca anujñātaṁ || katame dve | yāvad eva kulānāṁ ca rakṣāye guptīye phāsuvihārāye pāpānāṁ ca pakṣaparicchedāye mā pāpā āmiṣeṇa gaṇaṁ bandhitvā saṁghe kalahabhaṇḍanavigrahavivādaṁ adhikaraṇaṁ kaukṛtyaṁ utpādensuḥ || ime khalv āyuṣman ānanda dve arthavaśāṁ saṁpaśyamānena tathāgatenārhatā samyaksaṁbuddhena śrāvakāṇāṁ gaṇabhojanaṁ ca pratikṣiptaṁ trikabhojanaṁ ca anujñātaṁ || so tvaṁ āyuṣman ānanda imāye parṣāye navāye daharāye taruṇāye indriyeṣv aguptadvārāye bhojane amātrajñātāye pūrvarātrāpararātraṁ jāgarikāyogam ananuyuktāye agauravāye sabrahmacāriṣu sthavireṣu navakeṣu madhyameṣu kuleṣu cārikāṁ carasi śasyaghātaṁ viya manye karonto nāyaṁ kumārako mātram ājñāsi || evam ukte āyuṣmān ānando āyuṣmantaṁ mahākāśyapam etad avocat* || api hi me āyuṣman <a class='ref sen' id='sen3.49' href='#sen3.49'>Sen 3.49</a> mahākāśyapa śirasi pi palitāni jātāni atha ca me punaḥ āyuṣmān mahākāśyapo kumāravādena samudācaritavyaṁ manyati || dvitīyakaṁ tṛtīyakaṁ pi āyuṣmāṁ mahākāśyapo āyuṣmantaṁ ānandam etad avocat* || tathā tvam āyuṣman ānanda imāye pariṣāye indriyeṣv aguptadvārāye bhojane amātrajñātāye pūrvarātrāpararātraṁ jāgarikāyogam ananuyuktāye agauravāye sabrahmacārīhi sthavirehi navakehi madhyamehi kulehi cārikāṁ carasi śasyaghātaṁ viya manye karonto na cāhaṁ kumārako mātram ājñāsīt* || dvitīyakaṁ tṛtīyakaṁ pi āyuṣmān ānando āyuṣmantaṁ mahākāśyapam etad avocat* || api hi me āyuṣman mahākāśyapa śirasi palitāni jātāni atha ca punar me mahākāśyapo yāvat tṛtīyakaṁ pi kumārakavādena samudācaritavyaṁ manyati ||</p>
<p><a class='ref sc' id='sc3' href='#sc3'>SC 3</a>tena khalu punaḥ samayena sthūlanandā bhikṣuṇī āyuṣmataḥ ānandasya anatidūre sthitā abhūṣi || atha khalu sthūlanandā bhikṣūṇī āyuṣmantaṁ mahākāśyapam etad avocat* || kiṁ punar āryamahākāśyapo anyatīrthikapūrvo samāno āryam ānandaṁ vaidehamuniṁ bhagavato upasthāyakaṁ bhagavataḥ santikāvacaraṁ bhagavato saṁmukhaṁ dharmāṇāṁ pratigrahetāraṁ yāvatṛtīyakaṁ pi kumāravādena samudācaritavyaṁ manyati || evam ukte āyuṣmān mahākāśyapo āyuṣmantaṁ ānandam etad avocat* || sā hi nūnāyaṁ āyuṣman ānanda bhaginī asmaramāṇarūpā bhāṣati | kiṁ punaḥ āryo mahākāśyapo anyatīrthikapūrvo samāno āryānandaṁ vaidehakamuniṁ bhagavato upasthāyakaṁ bhagavato santikāvacaraṁ bhagavato saṁmukhaṁ dharmāṇāṁ pratigrahetāraṁ yāvatṛtīyakaṁ pi kumārakavādena samudācaritavyaṁ manyati || evam ukte āyuṣmān ānando āyuṣmantaṁ mahākāśyapam etad avocat* || kṣama āyuṣmanta mahākāśyapa bālo mātṛgrāmo avyakto akuśalo akṣetrajño || evaṁ yāvat tṛtīyaṁ pi āyuṣmān mahākāśyapo āyuṣmantam ānandam etad uvāca || sā hi nūnāyam <a class='ref sen' id='sen3.50' href='#sen3.50'>Sen 3.50</a> āyuṣman ānanda bhaginī asmaramāṇarūpā evam āha | kiṁ punar āryo mahākāśyapo āryānandaṁ vaidehamuniṁ bhagavato upasthāyakaṁ bhagavato santikāvacaraṁ bhagavato saṁmukhaṁ dharmāṇāṁ pratigrahetāraṁ saṁmukhā yeva yāvatṛtīyaṁ pi kumārakavādena samudācaritavyaṁ manyati || tṛtīyakaṁ pi āyuṣmān ānando āyuṣmantaṁ mahākāśyapam etad uvāca || kṣama āyuṣman mahākāśyapa bālo mātṛgrāmo avyakto akuśalo akṣetrajño ||</p>
<p><a class='ref sc' id='sc4' href='#sc4'>SC 4</a>evam ukte āyuṣmān mahākāśyapo āyuṣmantam ānandam etad avocat* || na khalu puanr aham āyuṣman ānanda abhijānāmi pūrvaṁ pravrajyāyāṁ pravrajito iti vahirdhā anyaṁ śāstāraṁ vyavadiśitum anyatraiva tena bhagavatā tathāgatenārhatā samyaksaṁbuddhena | mahyaṁ khalv āyuṣman ānanda pūrvaṁ pravrajyāyām apravrajitasya etad abhūṣi | saṁbādho punar ayaṁ gṛhāvāso rajasāmāvāso abhyavakāśaṁ pravrajyā | taṁ na labhyaṁ agāram adhyāvasantena ekāntasaṁlikhitam ekāntam anavadyaṁ pariśuddhaṁ ekāntaparyavadātaṁ brahmacaryaṁ carituṁ | yan nūnāhaṁ agārasyānagāriyaṁ pravrajeyaṁ || sa khalv aham āyuṣmaṁ ānanda alūkhaṁ gṛhāvāsaṁ prahāya aśītiṁ hiraṇyasuvarṇasya śakaṭavāhānavahāya paṁca ca dāsaśatāni paṁca ca dāsīśatāni paṁca ca paśuśatāni paṁca ca grāmakṣetraśatāni ekūnaṁ ca halasahasraṁ bhadrāṁ kāpileyāṁ suvarṇasīrakāṁ avahāya ekaṁ karpāsikaṁ paṭapilotikam ādāya ye loke arahaṁto teṣām uddiśya anupravrajehaṁ || tena khalu āyuṣman ānanda samayena na kocid anyo loke arhanto abhūṣi anyatraiva tena bhagavatā samyaksaṁbuddhena || sa cāham āyuṣman ānanda tathā pravrajito samāno saṁvatsaraparamāye rātrīye adrākṣīd bhagavantam antarāya rājagṛhasya bahuputrake cetiye | dṛṣṭvā ca punar me advayasaṁjñā udapāsi samyaksaṁbuddhaṁ paśyeyaṁ bhagavantam eva paśyeyaṁ sarvajñaṁ ca paśyeyaṁ bhagavantam eva paśyeyaṁ sarvadarśiṁ ca paśyeyaṁ bhagavantam eva paśyeyaṁ apariśeṣajñānadarśanaṁ ca paśyeyaṁ bhagavantam eva paśyeyaṁ ||</p>
<hr>
<p><a class='ref sc' id='sc5' href='#sc5'>SC 5</a><a class='ref sen' id='sen3.51' href='#sen3.51'>Sen 3.51</a>sa khalv aham āyuṣman ānanda yena bhagavāṁs tenopasaṁkramya bhagavataḥ pādau śirasā vanditvā ekānte asthāsi ekānte sthito ham āyuṣman ānanda bhagavantam etad avocat* || śāstā me bhagavāṁ śrāvako ’ham asmi sugate || evam ukte āyuṣman ānanda bhagavāṁ mama etad uvāca || evam eva kāśyapa ahaṁ kāśyapa śāstā tvaṁ ca me śrāvako | yo hi kocit kāśyapa evaṁ sarvacetosamanvāgataṁ śrāvakaṁ labhitvāsamyaksaṁbuddho eva samāno samyaksaṁbuddho ti pratijāneya asarvajño yeva samāno sarvajño ti pratijāneya asarvadarśāvī yeva samāno sarvadarśāvīti pariśeṣajñānadarśano yeva samāno apariśeṣajñānadarśano ti pratijāneya saptadhā vāsya mūrdhā bhaveyā || ahaṁ khalu punaḥ kāśyapa samyaksaṁbuddho iti yeva samāno samyaksaṁbuddho ti pratijānāmi sarvajño yeva samāno sarvajño ti pratijānāmi sarvadarśāvī yeva samāno sarvadarśāvīti pratijānāmi apariśeṣajñānadarśano yeva samāno apariśeṣajñānadarśano ti pratijānāmi || abhijñāya ahaṁ kāśyapa śrāvakāṇāṁ dharmaṁ deśayāmi na anabhijñāya | sanidānaṁ ahaṁ kāśyapa śrāvakāṇāṁ dharmaṁ deśayāmi na anidānaṁ | saprātihāryaṁ ahaṁ kāśyapa śrāvakāṇāṁ dharmaṁ deśayāmi na aprātihāryaṁ || tasya me kāśyapa abhijñāya śrāvakāṇāṁ dharmaṁ deśayato na anabhijñāya sanidānaṁ śrāvakāṇāṁ dharmaṁ deśayato na anidānaṁ saprātihāryaṁ śrāvakāṇāṁ dharmaṁ deśayato nāprātihāryaṁ karaṇīyo ovādo karaṇīyā anuśāsanīti vademi || tasmād iha te kāśyapa śikṣitavyaṁ || kiṁ tv ahaṁ prātimokṣasaṁvarasaṁvṛtto <a class='ref sen' id='sen3.52' href='#sen3.52'>Sen 3.52</a> vihariṣyaṁ ācāragocarasampanno aṇumātreṣv āvadyeṣu bhayadarśāvī samādāya śikṣiṣyaṁ ti śikṣāpadeṣu kāyakarmavācākarmamanokarmeṇa samanvāgataḥ pariśuddhena pariśuddhājīvo || evaṁ te kāśyapa śikṣitavyaṁ ||</p>
<p><a class='ref sc' id='sc6' href='#sc6'>SC 6</a>tasmād iha te kāśyapa evaṁ śikṣitavyaṁ || kiṁ tv ahaṁ ṣaṭsu indriyeṣu guptadvāro vihariṣyāmīti ārakṣāsmṛti nidhyāpanasmṛtiḥ samavasthāvihārī ādīnavadarśāvī niḥśaraṇaḥ prājño araktena cetasā samanvāgataḥ | so cakṣuṣā rūpaṁ dṛṣṭvā na ca nimittagrāhī bhaviṣyan na cānuvyaṁjanagrāhī | yato adhikaraṇaṁ ca me cakṣvindriyeṇa asaṁvṛtasya viharantasya abhidhyā daurmanasyam aneke pāpakāḥ akuśalā dharmāḥ cittaṁ anuprāvensuḥ teṣāṁ saṁvarāya pratipadiṣyāmi rakṣiṣyāmi cakṣvindriyeṇa saṁvaram āpadiṣyāmi iti || evan te kāśyapa śikṣitavyaṁ || śrotreṇa śabdāṁ śrutvā ghrāṇena gandhāṁ ghrāyitvā jihvayā rasā svādayitvā kāyena praṣṭavyāṁ spṛśitvā manasā dharmāṁ vijñāya na ca nimittagrāhī vihariṣyāmi na cānuvyaṁjanagrāhī vihariṣyāmi | yato adhikaraṇaṁ ca me bhavendriyeṇa asaṁvṛtasya viharato abhidhyā daurmanasya aneke pāpakāḥ akuśalā dharmā cittam anuprāvensuḥ teṣāṁ saṁvarāya pratipadiṣyāmīti rakṣiṣyāmi manindriyaṁ manindriyeṇa saṁvaram āpadyiṣyāmīti || evan te kāśyapa śikṣitavyaṁ || tasmād iha kāśyapa evaṁ śikṣitavyaṁ || kin ti me kāyagatā smṛtiḥ sukhasahagatā satatasamitaṁ kāyaṁ na jahiṣyāmīti || evaṁ te kāśyapa śikṣitavyaṁ || tasmād iha te kāśyapa evaṁ śikṣitavyaṁ || kin ti ahaṁ ye kecit kuśalā dharmā paryāpuṇiṣyanti sarvantaṁ ātmadamathaśamathaparinirvāṇārthaṁ ti | evaṁ te kāśyapa śikṣitavyaṁ ||</p>
<p><a class='ref sc' id='sc7' href='#sc7'>SC 7</a>tasmād iha te kāśyapa evaṁ śikṣitavyaṁ | kin ti me <a class='ref sen' id='sen3.53' href='#sen3.53'>Sen 3.53</a> catuhi pariṣāhi bhaviṣyati adhimātraṁ premnaṁ ca gauravaṁ ca hrī cāpatrapyaṁ ca bhāvanā ca pratyupasthitā ti || evan te kāśyapa śikṣitavyaṁ || tasmād iha te kāśyapa śikṣitavyaṁ || kin tv ahaṁ paṁcasu upādānaskandheṣu samudayāstaṁgamān paśyī vihariṣyaṁ | iti rūpaṁ iti rūpasamudayo iti rūpasyāstaṁgamo iti vedanā iti vedanāsamudayo iti vedanāstaṁgamo iti saṁjñā iti saṁjñāsamudayo iti saṁjñāstaṁgamo iti saṁskārā iti saṁskārasamudayo iti saṁskārāṇām astaṁgamo iti vijñānaṁ iti vijñānasamudayo iti vijñānāstaṁgamo iti || evan te kāśyapa śikṣitavyaṁ || sa khalv aham āyuṣmann ānanda bhagavatā iminā ovādena ovādito aṣṭāham evābhūṣi śaikṣo sakaraṇīyo navame yevājñām ārāgaye ||</p>
<p><a class='ref sc' id='sc8' href='#sc8'>SC 8</a>tasya me āyuṣman ānanda bhagavāṁ iminā ovādena ovāditvā utthāyāsanāto prakrāmi || sa khalv aham āyuṣman ānanda bhagavantaṁ gacchantaṁ pṛṣṭhimena pṛṣṭhimaṁ samanubaddho haṁ || tasya me āyuṣmann ānanda bhagavantaṁ pṛṣṭhimena pṛṣṭhimaṁ samanubaddhasya etad abhūṣi | aho bhagavāṁ punar mārgād apakramyānyataraṁ vṛkṣamūlaṁ niśrāya tiṣṭhe | prajñāpayeyaṁ ahaṁ bhagavato karpāsikapaṭapilotikasaṁghāṭīṁ || tasya me āyuṣmann ānanda bhagavān idam evarūpaṁ cetaso parivitarkam ājñāya mārgād apakramyānyataraṁ vṛkṣamūlaṁ niśrāya adhiṣṭhāsi || prajñāpayed aham āyuṣman ānanda bhagavato karpāsānāṁ paṭapilotikasaṁghāṭīṁ niṣīde bhagavāṁ prajñapta evāsane || niṣadya khalv āyuṣman ānanda bhagavāṁ etad uvāca || sakhilā <a class='ref sen' id='sen3.54' href='#sen3.54'>Sen 3.54</a> khudayaṁ kāśyapa karpāsānaṁ paṭapilotikasaṁghāṭī mṛdukādayaṁ kāsyapa karpāsānāṁ paṭapilotikasaṁghāṭī masinādayaṁ kāśyapa karpāsānāṁ paṭapilokasaṁghāṭī sukham ādayaṁ kāśyapa karpāsānāṁ paṭapilotikasaṁghāṭī tanukādayaṁ kāśyapa karpāsānāṁ paṭapilotikasaṁghāṭī lahukādayaṁ kāśyapa karpāsānāṁ paṭapilotikasaṁghāṭī sukṛtikādayaṁ kāśyapa karpāsānāṁ paṭapilotikasaṁghāṭī ślakṣṇādayaṁ kāśyapa karpāsānāṁ paṭapilotikasaṁghāṭī śobhanādayaṁ kāśyapa karpāsānāṁ paṭapilotikasaṁghāṭī sparśavantādayaṁ kāśyapa karpāsānāṁ paṭapilotikasaṁghāṭī || sa khalv aham āyuṣman ānanda bhagavantam etad uvāca || lābhā me bhagavan sulabdhā bhavet* yan me bhagavān karpāsānāṁ paṭapilotikasaṁghāṭī pratigṛhṇeya || evam ukte āyuṣman ānanda bhagavān mama etad uvāca || icchasi punaḥ tvaṁ kāśyapa tathāgatasya santike śāṇānāṁ pāṁśukūlānāṁ saṁghāṭīṁ dhārayituṁ || evam ukte haṁ āyuṣman ānanda bhagavantam etad uvāca || labhā me bhagavan sulabdhā bhavet* yan me bhagavāṁ śāṇānāṁ pāṁśukūlānāṁ saṁghāṭīṁ dadeya || adāsi khalu me āyuṣmann ānanda bhagavāṁ śāṇānāṁ pāṁśukūlānāṁ saṁghāṭīṁ pratigṛhṇe aham āyuṣmann ānanda bhagavato śāṇānāṁ pāṁśukūlānāṁ saṁghāṭīṁ || sace khalv āyuṣmann ānanda samyagvadamānā vadensuḥ bhagavato śrāvako śāstu saṁmukhaṁ śāṇaṁ pāṁśukūlaṁ pratigrahe evam eva te samyagvadamānā vadensuḥ | tat kasya hetoḥ | aham āyuṣmann ānanda śāstu saṁmukhaṁ śāṇapāṁśukūlānāṁ pratigrahetāro śrāvako || yat tad ānanda samyagvadamānā vadensuḥ bhagavato putro <a class='ref sen' id='sen3.55' href='#sen3.55'>Sen 3.55</a> oraso mukhato jāto dharmajo dharmanirmito dharmadāyādo na āmiṣadāyādo evam eva te samyagvadamānā vadensuḥ | tat kasya hetoḥ | aham āyuṣman ānanda bhagavato putro oraso mukhato jāto dharmajo dharmanirmito dharmadāyādo na āmiṣadāyādo || kuṁjaraṁ pi so āyuṣman ānanda ṣaṣṭihāyanaṁ balaśaktikāye chāditavyaṁ manyeya yo me tisro vidyāṁ ṣaḍvābhijñā balavaśībhāvaṁ chādayitavyaṁ manyeyā | nadīyo pi so āyuṣman gaṁgāye srotaṁ rajamuṣṭinā āvaritavyaṁ manye yo me tisro vidyāṁ ṣaḍvābhijñāṁ balavaśībhāvaṁ chādayitavyaṁ manye | vātaṁ pi so āyuṣmann ānanda jālena bandhitavyaṁ manye yo me tisro vidyāṁ ṣaḍvābhijñāṁ balavaśībhāvaṁ chādayitavyaṁ manye | ākāśaṁ pi so āyuṣman ānanda paṁcāṁgulaṁ kartavyaṁ manye yo me tisro vidyā ṣaḍvābhijñā balavaśībhāvaṁ chādayitavyaṁ manye || yasya punaḥ khalu āyuṣmann ānanda imeṣāṁ paṁcānāṁ bhikṣuśatānāṁ syāt mayi kāṁkṣā vicikitsā vā so praśnaṁ pṛcchatu ahaṁ praśnasya vyākaraṇena evam etaṁ samyaksiṁhanādaṁ nadāmi || evam ukte te bhikṣū āyuṣmantaṁ mahākāśyapam etad uvāca || yasya khalu punar āyuṣman mahākāśyapa syāt kāṁkṣā vā vicikitsā vā so āyuṣman mahākāśyapa praśnaṁ pṛccheyā saṁbhāvema ca vayam āyuṣman mahākāśyapa evaṁ ca anuvṛttā ato ca uttari bhūyo ato ca śreyo || atha khalu āyuṣmāṁ mahākāśyapas tāṁ bhikṣūṁ dharmyā kathayā saṁdarśayitvā samādāpayitvā samuttejayitvā saṁpraharṣayitvā utthāyāsanāto prakrame ||</p>
<p><a class='ref sc' id='sc9' href='#sc9'>SC 9</a>aciraprakrānto ca āyuṣmān mahākāśyapo sarvāvantena kālena nāgāvalokitena sthūlanandāṁ bhikṣuṇīṁ avaloketi api nāma cittaṁ prasādeya tasya cedaṁ śakaṭacakramātrā <a class='ref sen' id='sen3.56' href='#sen3.56'>Sen 3.56</a> pṛthivī anuparivartte na ca sā sthūlanandā bhikṣūṇī cittaṁ prasādesi | praduṣṭacittā sthūlanandā bhikṣūṇī āyuṣmato mahākāśyapasya santike vivaram adāsi samanantaraṁ kālagatā ca punar āyuṣmante mahākāśyape cittam āghātetvā anyatarasmiṁ mahānarake upapannā evam etaṁ śruyati ||</p>
<p class='endsection'>samāptaṁ mahākāśyapasya vastupravrajyāsūtraṁ ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
