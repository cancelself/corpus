<!DOCTYPE html>
<html>
<head>
<meta charset='UTF-8'>
<meta name='author' content='Gilgit Buddhist Manuscripts'>
<title></title>
</head>
<body>
<article id='san-mu-kd15' lang='san'>
<header>
<ul>
<li class='division'>Sanskrit Mūlasarvāstivāda Vinaya</li>
<li class='subdivision'>Khandhaka</li>
</ul>
<h1>Śayanāsanavastu</h1>
</header>
<p class='uddana'><a class='ref sc' id='sc1' href='#sc1'>SC 1</a><a class='ref say-v' id='say-v3' href='#say-v3'>Say-v 3</a><a class='ref fol' id='fol314a5' href='#fol314a5'>Folio 314a5</a><a class='ref msviii' id='msviii121' href='#msviii121'>MSV:3.3 121</a>uddānam<br>
śākyā paṁcanakādhaś ca sāṅghikaṁ paudgalikaṁ ca vastubhaṅgena |<br>
kārayet pratisaṁstaraṇaṁ bhūmir araṇyaṁ ca tricīvaram |<br>
ucchedyam araṇyaṁ bhikṣusthaviro lābhaṣaṭkair bhavati paścimam ||</p>
<h2>Old monks are entitled to veneration</h2>
<p><a class='ref sc' id='sc2' href='#sc2'>SC 2</a>buddho bhagavān śrāvastyāṁ viharati jetavane anāthapiṇḍadasyārāme; tena khalu samayena saṁbahulānāṁ upasthānaśālāyāṁ saṁniṣaṇṇānāṁ saṁnipatitānām ayam evaṁrūpo ’bhūd antarākathāsamudāhāraḥ; ko ’smābhir āyuṣmantaḥ satkartavyo gurukartavyo mānayaitavyaḥ pūjayitavyaḥ? kasya cāsmābhir abhivādanavandanapratyutthānāṁjalisāmīcīkarma kartavyam? ko ’smākam arhati agrāsanam agrodakam agrapiṇḍapātaṁ paribhoktum iti? tatraike evam āhuḥ śākyaḥ pravrajita iti; anye tv evam āhuḥ yo brāhmaṇaḥ pravrajita iti; apare yaḥ kṣatriyaḥ pravrajitaḥ; apare yo vaiśyaḥ pravrajitaḥ; apare yaḥ śūdraḥ pravrajitaḥ; <a class='ref msviii' id='msviii122' href='#msviii122'>MSV:3.3 122</a>apare uccāt kulāt pravrajito ’nyūnāt; āḍhyāt kulāt pravrajito ’dīnāt; apare yo ’bhirūpo darśanīyaḥ prāsādikaḥ kalyāṇavākyo vākkaraṇenopeto jñāto mahāpuṇyaḥ sūtradharo vinayadharo mātṛkādharo bahuśruto dhārmakathikaḥ sthaviro rājanyaḥ āraṇyakaḥ traicīvariko nāmatikaḥ pāṁsukulikaḥ piṇḍapātikaḥ ekāsanikaḥ khalupaścādbhaktiko vṛkṣamūlikaḥ śmāśāniko ’bhyavakāśikaḥ naiṣadiko yathāsaṁstariko yo lābhī anityasaṁjñāyāḥ pūrvavad yāvad yo ’rhann aṣṭavimokṣadhyāyīti; apare evam āhuḥ sarveṣām asmākam āyuṣmanto na sameti yaduta nānāprajñaptyā; <a class='ref fol' id='fol314b' href='#fol314b'>Folio 314b</a>ete vayaṁ yena bhagavāṁs tenopasaṁkramāmaḥ; upasaṁkramya bhagavantam etam arthaṁ paripṛcchāmaḥ; yathāsmākaṁ sa bhagavān vyākariṣyati tathainaṁ dhārayiṣyāma iti</p>
<p><a class='ref sc' id='sc3' href='#sc3'>SC 3</a>atha saṁbahulā bhikṣavo yena bhagavāṁs tenopasaṁkrāntāḥ; upasaṁkramya bhagavataḥ pādau śirasā vanditvā ekānte niṣaṇṇāḥ; ekāntaniṣaṇṇāḥ saṁbahulā bhikṣavo bhagavantam idam avocan; ihāsmakaṁ <a class='ref say-v' id='say-v4' href='#say-v4'>Say-v 4</a>bhadanta saṁbahulānāṁ bhikṣūṇām upasthānaśālāyaṁ saṁniṣaṇṇānāṁ saṁnipatitānām ayam evaṁrūpo ’bhūd antarākathāsamudāhāraḥ; pūrvavad yāvad yathāsmākaṁ bhagavān vyākariṣyati tathainaṁ dhārayiṣyāma iti; te vayaṁ bhadanta bhagavantam etam evārthaṁ patipṛcchāmaḥ; ko ’smābhiḥ <a class='ref msviii' id='msviii123' href='#msviii123'>MSV:3.3 123</a>satkartavyo gurukartavyo mānayitavyaḥ pūjayitavyaḥ? pūrvavad yāvad agrapiṇḍapātam paribhoktum iti; bhagavān āha: vṛddhatarako yuṣmābhir bhikṣavaḥ satkartavyo gurukartavyo mānayitavyaḥ pūjayitavyaḥ; abhivādanavandanapratyutthānāṁjalisāmīcīkarma kartavyam; sa ca yuṣmākam arhaty agrāsanam agrodakam agrapiṇḍapātam paribhkotum iti</p>
<p><a class='ref sc' id='sc4' href='#sc4'>SC 4</a>uktaṁ bhagavatā: vṛddhatarako bhikṣur yuṣmābhiḥ satkartavyah; pūrvavad yāvad agrāsanaṁ paribhoktum iti</p>
<h2>Old house-holders, etc., are not entitled to veneration</h2>
<p><a class='ref sc' id='sc5' href='#sc5'>SC 5</a>bhikṣavaḥ āgārikān vṛddhān satkurvanti gurukurvanti mānayanti pūjayanti; śrutvā brāhmaṇagṛhapatayo ’vadhyāyanti kṣipanti vivācayanti; āryā vayaṁ kāmabhoginaḥ kāmapaṁkanimagnāḥ; kathaṁ yūyam asmākaṁ satkurvatha? etat prakaraṇaṁ bhikṣavo bhagavata ārocayanti; bhagvān āha: pravrajitān bhikṣavo mayā sandhāyoktaṁ no tv āgarikān iti</p>
<p><a class='ref sc' id='sc6' href='#sc6'>SC 6</a>bhikṣavaḥ anyatīrthikān vṛddhān dṛṣṭvā satkurvanti gurukurvanti mānayanti pūjayanti; bhagavān āha; iha dhārmikān mayā sandhāyoktaṁ no tu bāhyakān iti</p>
<p><a class='ref sc' id='sc7' href='#sc7'>SC 7</a>te śrāmaṇerakān vṛddhapravrajitān dṛṣṭvā satkurvanti gurukurvanti mānayanti pūjayanti; bhagavān āha: upasaṁpannān bhikṣavo mayā sandhāyoktaṁ no tu śrāmaṇerakān iti</p>
<p><a class='ref sc' id='sc8' href='#sc8'>SC 8</a>te navopasaṁpannān vṛddhān satkurvani gurukurvanti mānayanti pūjayanti; bhagavān āha: anyonyaṁ varṣāgraṁ pṛṣṭvā vanditavyaṁ; te pṛṣṭāḥ santo janmavarṣāṇi kathayanti; bhagavān āha; upasaṁpadvarṣāgraṁ praṣṭavyam iti; bhikṣavo na jānate ḥkati varṣāgrāṇītiḥ; <a class='ref msviii' id='msviii124' href='#msviii124'>MSV:3.3 124</a>bhagavān āha; sāmayikam ārocayitavyam; bhikṣavo na jānate kati sāmayikānīti; bhagabān āha: paṁceme bhikṣavaḥ samayāḥ, haimantikaṁ graiṣmikaṁ vārṣikaṁ mṛtavārṣikaṁ dīrghavārṣikam iti; tatra haimantikaṁ catvāro māsāḥ; graiṣmikaṁ catvāro māsāḥ; ḥvārṣikam eko māsaḥḥ; mṛtavārṣikam ekaṁ rātrindivasam; dīrghavārṣikaṁ rātryūnās trayo māsāḥ; ity evaṁ sāmayikam ārocayitvā yaḥ pūrvopasaṁpannaḥ sa vanditavyaḥ</p>
<p><a class='ref sc' id='sc9' href='#sc9'>SC 9</a>apare bhikṣavaś catvāro vandyāḥ; katame catvāro vandyāḥ? sadevakasya <a class='ref say-v' id='say-v5' href='#say-v5'>Say-v 5</a>tāval lokasya samārakasya sabrahmakasya saśramaṇabrāhmaṇikāyā prajāyāḥ sadevamānuṣāyās tathāgatārhatsamyaksaṁbuddho vandyaḥ; sarveṣāṁ gṛhiṇaḥ pravrajitā vandyāḥ; sarveṣām upasaṁpannānāṁ pūrvopasaṁpannā vandyāḥ <a class='ref fol' id='fol315a' href='#fol315a'>Folio 315a</a>sthāpayitvā bhikṣuṇīm; tasyā varṣaśatopasaṁpannāyā api tadahaḥ upasaṁpanno bhikṣur vandyaḥ; sarvasyānupasaṁpannakasyopasaṁpannako vandyaḥ</p>
<p><a class='ref sc' id='sc10' href='#sc10'>SC 10</a>daśāvandyāḥ; katame ḥdaśa?ḥ pārivāsiko mūlapārivāsikaḥ paryuṣitaparivāsaḥ mānāpyacārikaś caritamānāpyo ’darśanāyotkṣiptakaḥ apratikarmāyotkṣiptakaḥ apratinisṛṣṭe pāpake dṛṣṭigate utkṣiptakaḥ sarvo gṛhī ḥsarvāśḥ cānupasaṁpannaḥ</p>
<p><a class='ref sc' id='sc11' href='#sc11'>SC 11</a>yadā bhagavatā yathāvṛddhikayā prajñaptās tadā bhikṣavo ’nyonyaṁ satkurvanti gurukurvanti mānayanti pūjayanti; te ’nyonyaṁ satkurvvanto ḥgurukurvantoḥ mānayantaḥ pūjayanto vardhante kuśalair dharmair utpalaṁ vā <a class='ref msviii' id='msviii125' href='#msviii125'>MSV:3.3 125</a>yathodake</p>
<p><a class='ref sc' id='sc12' href='#sc12'>SC 12</a>bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: paśya bhadanta yadā bhagavatā yathāvṛddhikayā prajñaptās tadā bhikṣavo ’nyonyaṁ satkurvanti gurukurvanti mānayanti pūjayanti; te ’nyonyaṁ satkurvanto gurukurvanto mānayantaḥ pūjayanto vardhante kuśalair dharmair utpalaṁ vā yathodake iti; bhagavān āha: kim atra bhikṣavaḥ āścaryaṁ yad idānīm mayā vigatarāgeṇa vigatadveṣeṇa vigatamohena parimuktena jātijarāvyādhimaraṇaśokaparidevaduḥkhadaurmanasyopāyāsaiḥ sarvajñena sarvākārajñena sarvajñānajñeyavaśiprāptena yathāvṛddhikāyāṁ prajñaptāyāṁ yathāvṛddhikām āgamya bhikṣavo ’nyonyaṁ satkurvanti gurukurvanti pūrvavad yāvad utpalaṁ vā yathodake iti; yat tu mayā sarāgeṇa sadveṣeṇa samohenāparimuktena jātijarāvyādhimaraṇaśokaparidevaduḥkhadaurmanasyopāyāsair vinipatitaśarīreṇa yathāvṛddhikāyāṁ prajñaptāyāṁ yathāvṛddhikām āgamya sakalo jambūdvīpanivāsī janakāyo yadbhūyasā praṇīte trayastriṁśe devanikāye upapannas tac chrūyatām</p>
<h2>The story of the francoline, the hare, the monkey and the elephant</h2>
<p><a class='ref sc' id='sc13' href='#sc13'>SC 13</a>bhūtapūrvaṁ bhikṣavaḥ kāśīṣu janapade anyatamasmin vanagahane catvāraḥ prāṇinaḥ prativasanti kapiñjalaḥ śaśo markaṭo gajaś <a class='ref say-v' id='say-v6' href='#say-v6'>Say-v 6</a>ca; te ca parasparaṁ sakhyenāvasthitāḥ sahitāḥ samagrāḥ saṁmodamānā avivadamānā aśaṁkino yatheṣṭavihāratayā kālam atināmayanti; yāvad apareṇa samayena teṣāṁ buddhir utpannā; <a class='ref msviii' id='msviii126' href='#msviii126'>MSV:3.3 126</a>asti vayaṁ bhavantaḥ parasparaṁ sakhyenāvasthitāḥ sahitāḥ samagrāḥ saṁmodamānā avivadamānāḥ; kin tu na jānīmaḥ ko ’smābhiḥ satkartavyo gurukartavyo mānayitavyaḥ pūjayitavyaḥ iti; yan nu vayaṁ yathāvṛddhikāṁ prajñapayema iti; te parasparaṁ saṁjalpaṁ kartum ārabdhā iti; ko ’smākaṁ vṛddha iti; tataḥ kapiṁjalena vaṭavṛkṣo darśitaḥ; bhavantaḥ eṣa vaṭavṛkṣaḥ kena kiyatpramāṇo dṛṣṭa iti; hastī kathayati; mayā yūthena sahānena pathā gacchatā ayaṁ dṛṣṭo matpramāṇa eva uccatveneti; markaṭaḥ kathayati; mayā yūthena sahānena pathā gacchatā ayaṁ dṛṣṭo mama tulya evoccatveneti; te kathayanti; tvam asya vṛddha iti; śaśaḥ kathayati; mayāpy asya dvipatrakasya patreṣv evāvaśyayanbindavo jihvayā nirlīḍhā iti; te kathayanti: tvam apy anayor vṛddha iti; kapiñjalaḥ kathayati; paśyata yūyam enaṁ vaṭavṛkṣaṁ mahatpramāṇākāram; te kathayanti: paśyāmaḥ; etasmān mayā phalāni bhakṣayitvāsmin pradeśe uccāraḥ kṛtas tasmād ayaṁ jāta iti; <a class='ref fol' id='fol315b' href='#fol315b'>Folio 315b</a>te kathayanti: yady evaṁ tvam asmākaṁ sarveṣāṁ vṛddha iti; tato hastī sarveṣāṁ satkartuṁ ārabdhaḥ; markaṭaḥ śaśaṁ kapiṁjalaṁ ca; śāśaḥ kapiṁjalam eva; te evaṁ yathāvṛddhikayā satkurvantas tasmin vanagahane itaś cāmutaś ca paribhramanti; yadā viṣamanimnāḥ pradeśā gantavyā bhavanti tadā hastinaṁ markaṭo ’bhirohati markaṭam śaśaḥ śaśam api kapiṁjalaḥ</p>
<p><a class='ref sc' id='sc14' href='#sc14'>SC 14</a>teṣām evaṁ pravṛddhasnehānāṁ sagauravāṇāṁ ca buddhir utpannā; asti vayaṁ bhavantaḥ pravṛddhasnehāḥ sagauravāś ca; anyad api <a class='ref msviii' id='msviii127' href='#msviii127'>MSV:3.3 127</a>tāvat kiṁcit kuśalaṁ samādāya vartema iti; kiṁ kurmaḥ; kapiṁjalaḥ kathayati; prāṇātipātāt prativiramāmaḥ; kīdṛṣo ’smākaṁ prāṇātipātaḥ? kapiṁjalaḥ kathayati: santi tṛṇapuṣpaphalāni sapṛāṇakāni santi niṣprāṇakāni; tad asmābhir adyāgreṇa saprāṇakāni parityajya niṣprāṇakāni; paribhoktavyāni; te saprāṇakāni parityajya niṣprāṇakāni paribhoktum ārabdhāḥ</p>
<p><a class='ref sc' id='sc15' href='#sc15'>SC 15</a>teṣām etad abhavat; asti vayaṁ prāṇātipātāt prativiratā no tv adattādānāt prativiramāmaḥ; kīdṛśo ’smākam adattādānam? kapiṁjalaḥ kathayati: santi saparigrahāṇi tṛṇapatrapuṣpaphalāni santi niṣparigrahāṇi; tad asmābhir adyāgreṇa saparigrahāṇi parityajya niṣparigrahāṇi <a class='ref say-v' id='say-v7' href='#say-v7'>Say-v 7</a>paribhoktavyāni; te saparigrahāṇi parityajya niṣparigrahāṇi paribhoktum ārabdhāḥ</p>
<p><a class='ref sc' id='sc16' href='#sc16'>SC 16</a>teṣām etad abhavat; asti vayam adattādānāt prativiratāḥ no tu kāmamithyācārāt; yan nu vayaṁ kāmamithyācārāt prativiramāmaḥ; kīdṛśo ’smākaṁ kāmamithyācāraḥ? kapiṁjalaḥ katyayati: vayam gamyā api gacchāmaḥ; agamyā api gacchāmaḥ; tad asmābhir adyāgreṇa gamyaiva gantavyā nāgamyā te gamyāṁ gacchanti nāgamyām.</p>
<p><a class='ref sc' id='sc17' href='#sc17'>SC 17</a>teṣām etad abhavat: asti vayaṁ kāmamithyācārāt prativiratāḥ; no tu mṛṣāvādāt; yan nu vayaṁ mṛṣāvādāt prativiramāmaḥ; kīdṛśo ’smākaṁ mṛṣāvādaḥ? kapiṁjalaḥ kathayati: vayaṁ yadvā tadvā vipralapāmaḥ; tad asmābhir adyāgreṇa na yadvā tadvā vipralapitavyam; <a class='ref msviii' id='msviii128' href='#msviii128'>MSV:3.3 128</a>vicārya vicārya kāle vāg udīrayitavyā; te na yadvā tadvā vipralapanti kiṁ tu vicārya vicārya kālena vācam udīrayanti</p>
<p><a class='ref sc' id='sc18' href='#sc18'>SC 18</a>teṣām etad abhavat; asti vayaṁ mṛṣāvādāt prativiratāḥ; no tu surāmaireyamadyapramādasthānāt prativiratāḥ; yan nu vayaṁ surāmaireyamadyapramādasthānāt prativiramāmaḥ; kidṛśam asmākaṁ surāmaireyamadyapramādasthānam? kapiṁjalaḥ kathayati: santi mādanīyāni phalāni santy amādanīyāni; tad asmābhir adyāgreṇa mādanīyāni phalāni parityajyamādanīyāni phalāni paribhoktavyāni; te mādanīyāni phalāni parityajyamādanīyāni phalāni paribhoktum ārabdhāḥ</p>
<p><a class='ref sc' id='sc19' href='#sc19'>SC 19</a>yadā te pañcasu vratapadeṣu pratiṣṭhāpitās tadā kapiṁjalaḥ kathayati: asti vayaṁ bhavantaḥ paṁcasu vratapadeṣu pratiṣṭhitāḥ; yan nu vayam anyān api paṁcasu vratapadeṣu pratiṣṭhāpayāmaḥ; te kathayanti: evaṁ kurmaḥ; ko yuṣmākaṁ pratiṣṭhāpayati? markaṭaḥ kathayati: ahaṁ sarvān śākhāmṛgān pratiṣṭhāpayāmi; tataḥ śaśaḥ kathayati: ahaṁ sarvān śaśān lomaśān mṛgāṁś ca pratiṣṭhāpayāmi; <a class='ref fol' id='fol316a' href='#fol316a'>Folio 316a</a> hastī kathayati: ahaṁ sarvān hastinaḥ siṁhān vyāghradvīpinaś ca pratiṣṭhāpayāmi; kapiṁjalaḥ kathayati: yady evam etat saṁkṣepād yuṣmākam avinayā apadā dvipadāś catuṣpadāḥ pakṣiṇaś ca tān ahaṁ sarvān paṁcasu vratapadeṣu pratiṣṭhāpayāmīti <a class='say-v8'></a></p>
<p><a class='ref sc' id='sc20' href='#sc20'>SC 20</a>tatas te kāśīviṣaye yāvattiryagyonigatāḥ prāṇinas te sarve paṁcasu vratapadeṣu pratiṣṭhāpitāḥ; te anyonyam avyābādhamānās tasmin vanaṣaṇḍe saṁprajānadvihāriṇo yatheṣṭaṁ viharanti; teṣām anubhāvād devaḥ kālavarṣī saṁvṛttaḥ; sadā puṣpaphalā vṛkṣāḥ, śasyavatī vasumatī; te manuṣyair dṛṣṭā anyonyam avyābādhamānā viharantaḥ, sadā puṣpaphalā vṛkṣāḥ, śasyavatī vasumatī; rājā kathayati: ahaṁ dharmeṇa rājyaṁ kārayāmi mamaiṣo ’nubhāva iti; antaḥpuraṁ kumārāmātyā bhaṭabalāgraṁ naigamajānapadāś ca ḥkathayanti; asmākam eṣo ’nubhāvaḥḥ; rājā saṁlakṣayati; sarva ete kathayanti mamānubhāvo mamānubhāva iti; tan na jñāyate kasyānubhāva iti; sa kutūhalajāto naimittikān āhūya pṛṣṭavān; tair api na jñātam; yāvad vārāṇasyāṁ nātidūre udyānam; tatra pañcābhijña riṣiḥ prativasati sakalasya vārāṇasīnivāsino janakāyasya pūjyo mānyo ’bhivādyaś ca; tato rājā tasya ṛṣeḥ sakāśam upasaṁkrāntaḥ pādayor nipatya kathayati: maharṣe mama vijite yāvattityagyonigatāḥ prāṇinas te sarve anyonyam avyābādhamānāḥ saṁprajānadvihāriṇo yatheṣṭaṁ viharanti; devaḥ kālavarṣī sadā puṣpaphalā vṛkṣāḥ śasyavatī ca vasumatī; tasmān mamaitad abhavat: ahaṁ dharmeṇa rājyaṁ kārayāmi; mamaiso ’nubhāva iti; antaḥpuraṁ kumārāmātyā bhaṭabalāgraṁ naigamajānapadāś ca saṁlakṣayanti: asmākam eṣo ’nuhāva iti; tan na jñāyate kasyāyam anubhāva iti; kautukaś ca me mahān; tvam arhasi saṁśayaṁ chettum; kasyāyam anubhāva iti; sa kathayati: mahārāja ma tavaiṣo ’nubhāvo nāntaḥpurasya na kumārāṇāṁ nāmātyānāṁ na bhaṭabalāgrasya na <a class='ref msviii' id='msviii130' href='#msviii130'>MSV:3.3 130</a>naigamajānapadānaṁ; api tu tava vijite catvāraḥ prāniṇaḥ prativasanti; teṣām ayam anubhāva tit; rājā kathayati: gacchāmi tān paśyamīti; ṛṣiḥ kathayati: mahārāja kiṁ tava tair dṛṣṭair api tu yat te samādāya vartante tat samādāya vartasveti; kiṁ te samādāya vartante? pañca vratapadāni; maharṣe kidṛśāni pañca vratapadāni? mahārāja te prāṇinaṁ jīvitān na vyavaropayanti; parasvaṁ nāpaharanti; agamyāgamanaṁ na kurvanti; mṛṣāvādaṁ na bhāṣante; madyapānaṁ ca nādhyācaranti; rājā kathayati: maharṣe yady evaṁ aham apy etāni pañca vratapadāni samādāya vartema; atha sa rājā pañca vratapadāni samādāya vartitum ārabdhaḥ; rājā pañca vratapadāni samādāya vartata iti devyo ’pi pañaca vratapadāni samādāya vartitum ārabdhāḥ; kumārā amātyā bhaṭabalāgraṁ naigamajānapadā api pañca vratapadāni samādaya vartitum ārabdhāni; pṛtisīmaiḥ <a class='say-v9'></a>koṭṭarājabhiḥ śrutam; rājā brahmadattaḥ pañca vratapadāni samādāya vartate sārdham antaḥpureṇa kumārair amātyair bhaṭabalāgrair naigamajānapadair iti; śrutvā ca punas te ’pi pañcavratapadāni <a class='ref fol' id='fol316b' href='#fol316b'>Folio 316b</a>samādaya vartitum ārabdhāḥ sārdham antaḥpureṇa kumārair amātyair bhaṭabalāgrair naigamajānapadair iti; bhūyasā sarva eva janakāyaḥ pañca vratapadāni samādāya vartitum ārabdhaḥ</p>
<p><a class='ref sc' id='sc21' href='#sc21'>SC 21</a>tena khalu samayena jambūdvīpe yaḥ kālaṁ karoti sa kāyasya bhedāt praṇīteṣu deveṣū trayastriṁśeṣūpapadyate; tataḥ śakro devendraḥ āpūryamāṇaṁ devaparṣadaṁ dṛṣṭvā ca punar gāthāṁ bhāṣate; <a class='ref msviii' id='msviii131' href='#msviii131'>MSV:3.3 131</a></p>
<p><a class='ref sc' id='sc22' href='#sc22'>SC 22</a>sagauravāḥ sapratīśā viharanti tapovane |</p>
<p><a class='ref sc' id='sc23' href='#sc23'>SC 23</a>kapiṁjalabrahmacaryaṁ pṛthaglokaprakāśitam || iti |<br>
bhagavān āha: kiṁ manyadhve bhikṣavo yo ’sau kapiṁjalaḥ aham eva saḥ tena kālena tena samayena; śaśaḥ śāriputro bhikṣur markaṭo maudgalyāyano bhikṣur gaja ānandaḥ; tadāpi mayā yathāvṛddhikāyāṁ prajñaptāyāṁ yathāvṛddhikām āgamya sakalo jambūdvīpanivāsī janakāyo bhūyasā trayastriṁśe devanikāye upapannaḥ; etarhy api mayā yathāvṛddhikāyāṁ prajñaptāyāṁ yathāvṛddhikām āgamya bhikṣavo ’nyonyaṁ satkurvanto gurukurvanto mānayantaḥ pūyayanto vardhante kuśalair dharmair utpalaṁ vā yathodake</p>
<h2>The Buddha eulogises the order by age</h2>
<p><a class='ref sc' id='sc24' href='#sc24'>SC 24</a>tasmāt tarhi bhikṣavaḥ sagauravā viharata sapratīṣāḥ sabhayavaśavartinaḥ sabrahmacāriṣu sthavireṣu madhyeṣu navakeṣu; tat kasya hetoḥ? sa tāvad bhikṣavo bhikṣur agauravo viharann apratīśaḥ abhayavaśavartī sthavireṣu madhyeṣu navakeṣu āsamudācārikān dharmān paripūrayiṣyati nedaṁ sthānaṁ vidyate; āsamudācārikān dharmān aparipūrya śaikṣān dharmān paripūrayiṣyati nedaṁ sthānaṁ vidyate; śaikṣān dharmān aparipūrya śīlaskandhaṁ samādhiskandhaṁ prajñāskandhaṁ vimuktiskandhaṁ vimuktijñānadarśanaskandhaṁ paripūrayiṣyati nedaṁ sthānaṁ vidyate; vimuktijñānadarśanaskandham aparipūryānupādāya <a class='ref say-v' id='say-v10' href='#say-v10'>Say-v 10</a>parinirvāsyati nedaṁ sthānaṁ vidyate; sa tāvad bhikṣavo bhikṣuḥ sagauravo viharan sapratīśaḥ sabhayavaśavartī brahmacāriṣu sthavireṣu madhyeṣu navakeṣu āsamudācārikān dharmān pūrayiṣyati <a class='ref msviii' id='msviii132' href='#msviii132'>MSV:3.3 132</a>sthānam etad vidyate; āsamudācārikān dharmān paripūrya śaikṣān dharmān paripūrayiṣyati sthānam etad vidyate; śaikṣān dharmān paripūrya śīlaskandhaṁ samādhiskandhaṁ prajñāskandhaṁ vimuktiskandhaṁ vimuktijñānadarśanaskandhaṁ paripūrayiṣyati sthānam etad vidyate; vimuktijñānadarśanaskandhaṁ paripūryānupādāya parinirvāsyati sthānam etad vidyate; tasmāt tahi bhikṣava evaṁ śikṣitavyam; yat sagauravā vihariṣyāmaḥ sapratīśāḥ sabhayavaśavartinaḥ ḥsabrahmacāriṣūḥ sthavireṣu madhyeṣu navakeṣu: ity evaṁ vo bhikṣavaḥ śikṣitavyam</p>
<h2>The institution of vihāras</h2>
<p><a class='ref sc' id='sc25' href='#sc25'>SC 25</a>yadā bhagavatā pañcakā vinītās te araṇye prativasanti; te araṇye prativasanto āgamyā bhavanti siṁhānāṁ vyāghrāṇāṁ dvīpināṁ tarakṣūṇām</p>
<p><a class='ref sc' id='sc26' href='#sc26'>SC 26</a>bhagavān saṁlakṣayati: kutra pūrvakāṇāṁ samyaksaṁbuddhānāṁ śrāvakā āvāsaṁ kalpitavantaḥ? paśyati vihāre; devatābhir apy evaṁ bhagavata ārocitam</p>
<p><a class='ref sc' id='sc27' href='#sc27'>SC 27</a>tena khalu samayena vārāṇasyāṁ kalayāṇabhadro nāma gṛhapatiḥ prativasati; tasya kuśalamūlapratibodhitasantater etad abhavat; aho batāhaṁ bhagavataḥ śrāvakāṇaṁ vihāraṁ kārayeyam iti; sa kālyam evotthāya yena bhagavāṁs tenopasaṁkrāntaḥ; upasaṁkramya bhagavataḥ pādau <a class='ref fol' id='fol317a' href='#fol317a'>Folio 317a</a> śirasā vanditvaikānte niṣaṇṇaḥ; ekāntaniṣaṇṇaṁ kalyāṇabhadrikaṁ gṛhapatiṁ bhagavān dharmyayā kathayā saṁdarśayati samādāpayati samuttejayati saṁpraharṣayati; anekaparyāyeṇa dharmyayā kathayā saṁdarṣya <a class='ref msviii' id='msviii133' href='#msviii133'>MSV:3.3 133</a>samādāpya samuttejya saṁpraharṣya tūṣṇīm; atha kalyāṇabhadriko gṛhapatir utthāyāsanād ekāṁsam uttarāsaṁgaṁ kṛtvā yena bhagavāṁs tenāṁjaliṁ praṇamya bhagavantam ieam avocat: yadi bhagavān anujānīyād ahaṁ bhagavataḥ śrāvakāṇāṁ vihāraṁ karayeyam iti; bhagavān āha; tasmād gṛhapate anujānāmi kāraya iti; sa na jānīte kīdṛśaḥ kārayitavya iti; bhagavān āha: yadi trilayanaṁ kārayasi madhye gandhakuṭiḥ kārayitavyā dvayoḥ pārśvayor dve layane; evaṁ triṣāle nava layanāni; catuḥśāle madhye dvārakoṣṭhakābhimukhaṁ <a class='say-v11'></a>gandhakuṭiḥ; dvārakoṣṭhakapārśvayor dve layane; sa na jānīte kati purāḥ kartavyā iti; bhagavān āha: bhikṣūṇāṁ pañcapurā vihārāḥ kartavyāḥ saptapurā gandhakuṭiḥ; saptapūrā bālāgrapotikāḥ; bhikṣūṇīnāṁ tu tripurā vihārāḥ kartavyāḥ; paṁcapurā gandhakuṭiḥ; paṁcapurā bālāgrapotikā iti</p>
<h2>The story of Anāthapiṇḍada: his birth and wonders</h2>
<p><a class='ref sc' id='sc28' href='#sc28'>SC 28</a>tena khalu samayena śrāvastyāṁ datto nāma gṛhapatiḥ prativasati āḍhyo mahādhano mahābhoga vistīrṇaviśālaparigraho vaiśravaṇadhanasamudito vaiśravaṇadhanapratispardhī; tena sadṛśāt kulāt kalatram ānītam; sa tayā sārdhaṁ krīḍati ramate paricārayati; tasya krīḍato ramamāṇasya paricārayataḥ kālāntareṇa patnī āpannasatvā saṁvṛttā; sā cāṣṭānāṁ vā navānāṁ vā māsānām atyayāt prasūtā; dārako jātaḥ; tasya trīṇi saptakāny ekaviṁśatidivasān vistareṇa jātasya jātimahaṁ kṛtvā nāmadheyaṁ vyavasthāpyate; kiṁ bhavatu dārakasya nāmeti; jñātaya ūcuḥ: ayaṁ dārako dattasya gṛhapateḥ putras tasmād bhavatu dārakasya sudatta iti nāmeti; tasya sudatta iti nāmadheyaṁ vyavasthāpitam; sudatto dārako ’ṣṭābhyo dhātrībhyo dattaḥ; dvābhyām aṁsadhātrībhyām; dvābhyāṁ kṣīradhātrībhyām; dvābhyāṁ maladhātrībhyām; dvābhyāṁ krīḍanakābhyām; so ’ṣṭābhir dhātrībhir unnīyate vardhate kṣīreṇa dadhnā navanītena sarpiṣā sarpirmaṇḍenānyaiś cottaptottaptair upakaraṇaviśeṣair āśu vardhate hradastham iva paṁkajam; so ’pareṇa samayena sarvālaṁkāravibhūṣito dhātryaṁsagato niṣaṇṇo bahirnirgataḥ; yācanakenālaṁkāraṁ prārthitaḥ: kumārāham alaṁkāreṇārthī; prayaccha me alaṁkāram iti; tena pramuditamanasā asāv alaṁkāro dattaḥ; sa gṛhaṁ praviṣṭaḥ; pitrā cāsya dhātrī pṛṣṭā; kutra kumārasyālaṁkāra iti; sā kathayati: dattaḥ kumāreṇa <a class='say-v12'></a>yācanakāyeti; so ’nyenālaṁkāreṇa vibhūṣitaḥ; so ’pi dattaḥ; bhūyo ’py alaṁkṛtaḥ; so ’pi tena dattaḥ; sa gṛhapatiḥ patnīm āmantrayate: bhadre sobhano ’smākaṁ putro jātaḥ; nityaṁ dānābhirata iti; sā kathayati: āryaputra yady evaṁ nainaṁ bhūyo ’py alaṁkariṣyāmi; sa kathayati: bhadre asty asmākaṁ suvarṇam aprameyaṁ ratnāni ca; kin tu alaṁkāraghaṭakā na santi; sarvathā nāyaṁ bahir <a class='ref fol' id='fol317b' href='#fol317b'>Folio 317b</a>niṣkāsayitavya iti; so ’bhyantara eva lāḍyate; yāvad apareṇa samayena datto gṛhapatir bhṛtyajanaparivṛto <a class='ref msviii' id='msviii135' href='#msviii135'>MSV:3.3 135</a>nadīm ajīravatīṁ snātuṁ saṁprasthitaḥ; sudatto dārakaḥ kathayati: tāta aham api gacchāmīti; sa taṁ vipralambhayitum ārabdhaḥ; putra ihaiva śobhanaṁ salilam; nadī grāhākulā; iyaṁ te dhātrī snāpayiṣyatīti; sa rodituṁ pravṛttaḥ; mātāsya kathayati: āryaputra kimartham ayaṁ dārako rautīti; tena yathāvṛttaṁ samākhyātam; sā kathayati: āryaputra tvayā sārdhaṁ gacchatu; ko ’tra virodhaḥ; sutarāṁ gupto bhaviṣyatīti; sa tam ādāya nadīṁ gataḥ; snāpayitvā kule sthāpitaḥ kathayati: tāta kimarthaṁ mama rakṣā kriyate? putra tava doṣo ’sti; katham? dattam alaṁkāraṁ yācanakebhyo ’nuprayacchasi; kiṁ tāto dravyeṇārthī? putra ko ’nārthī? tāta yady evam avatāraya mām; sa tenāvatāritaḥ; tatas tenobhau pāṇī nadyām āplāvya suvarṇapūrṇās catvāro lohasaṁghāṭā uddhṛtāḥ; kathayati: tāta atas tnaṁ yāvadāptaḥṁḥ dhanena dhanakāryaṁ kṛtvāvaśiṣṭam atraiva plāvaya; putra kiṁ tvaṁ jalagatān nidhīn paśyasi? tāta na kevalaṁ jalagatān sthalagatān api sasvāmikān asvāmikān api ye ’pi dūre ye ’py antike; datto gṛhapatir vismayotphullalocanaḥ saṁlakṣayati: śakyam evaṁvidhena dānaptinā dānaṁ dātum iti viditvā kathayati: putra yady evaṁ dehi dānaṁ yatheṣṭam iti; dharmatā hy eṣā: na tāvat putro yaśasvī bhavati yāvad asya pitā jīvatīti</p>
<p><a class='ref sc' id='sc29' href='#sc29'>SC 29</a>yāvad apareṇa samayena datto gṛhapatiḥ kālagataḥ; sudatto gṛhasvāmī saṁvṛttaḥ; satatam anāthebhyaḥ piṇḍakam anuprayacchatīti samantāc chadbo visṛtaḥ: dattasya gṛhapateḥ putraḥ sudatto gṛhasvāmī saṁvrṭtaḥ; <a class='ref say-v' id='say-v13' href='#say-v13'>Say-v 13</a>so ’nāthebhyaḥ piṇḍakam anuprayacchatīti; tasyānāthapiṇḍado <a class='ref msviii' id='msviii136' href='#msviii136'>MSV:3.3 136</a>gṛhapatir iti saṁjñā saṁvṛttā; tatas tena sadṛśāt kulāt kalatram ānitaṁ; sa tayā sārdham krīḍati ramate paricārayati; tasya krīḍato ramamāṇasya paricārayataḥ putro jātaḥ; evaṁ yāvat sapta putrā jātāḥ; tena ṣaṇṇāṁ niveśaḥ kṛtaḥ; saptamaḥ sujāto nāmnā; tasya sadṛśaṁ kulaṁ samanveṣate; na ārāgayati; sa kare kapolaṁ datvā cintāpro vyavasthitaḥ; tasya madhuskandho nāma mānavo vayasyaḥ; tenāsau dṛṣṭas tathā cintāparaḥ; sa kathayati: kasmāt tvaṁ gṛhapate kare kapolaṁ datvā cintāparas tiṣṭhasīti; sa kathayati: mayā ṣaṇṇāṁ putrāṇāṁ niveśaḥ kṛtaḥ; saptamasya sujātasya sadṛśakulaṁ cintayāmi katarat tat kulaṁ yato ’sya niveṣaṁ kariṣyāmīti; sa kathayati: alpotsukas tiṣṭha aham asya sadṛśaṁ kulaṁ gaveṣayāmi; katarasmin deśe? sa kathayati; magadhaviṣayaṁ tāvad gacchami; evaṁ kuru; sa rājagṛhaṁ gataḥ; rājagṛhe anyatamo gṛhapatir āḍhyo mahādhano mahābhogo ’nāthapiṇḍadasya pratirūpaḥ; sa tasya gṛhaṁ praviṣṭo dvāraśālāyāṁ sthitvā kathayati: svasti svastīti; tasya gṛhajanāḥ kathayanti: brāhmaṇa kiṁ prārthayasi? kanyābhikṣām; kasyārthāya? śrāvastyām anāthapiṇḍado gṛhapatis tasya putraḥ sujāto nāmnā; te kathayanti sādṛṣo ’smākaṁ kulena; api tu prabhūtam asmākaṁ kulaśulkam; <a class='ref fol' id='fol318a' href='#fol318a'>Folio 318a</a>kiyatprabhūtam? śatam aśvānāṁ śataṁ niṣkāṇāṁ śatam aśvatarīrathānāṁ śataṁ kāmbojikānāṁ kanyānām iti; madhuskandhena <a class='ref msviii' id='msviii137' href='#msviii137'>MSV:3.3 137</a>mānavenānāthapiṇḍadasya gṛhapater anenārthena lekho dattaḥ: tenāpi vācayitvā pratīccha sarvaṁ mayā deyam iti; tena divasamuhūrtayogena pratīṣṭam</p>
<p><a class='ref sc' id='sc30' href='#sc30'>SC 30</a>tatas taiḥ śucinā praṇītena prabhūtenāhāreṇa saṁtarpito mānavakaḥ śālāṁ gatvā vāsam upagato viṣūcitaḥ; aparicitā brāhmaṇāḥ; sa tair aśucibhayād bahir niṣkāsayitvā cchoritaḥ; daivād āyuṣmantau śāriputramaudgalyāyanau taṁ pradeśam āgatau; sa tābhyāṁ dṛṣṭaḥ; tatas tābhyāṁ vaṁśavidalikayā nirlikhya pāṇḍumṛttikayā udvartya snāpitaḥ; tasyaiva dharmaṁ deśayitvā prakrāntau; tasya pravāhikā nāvatiṣṭhate; sa tayor antike cittam abhiprasādya kālagataḥ; cāturmahārājikeṣu deveṣūpapannaḥ; sa vaiśravaṇasya mahārājasya sakāśaṁ gatvā bhavanaṁ prārthayate; sa kathayati: gaccha tad eva te śivikādvāraṁ bhavanam iti; sa tatra gatvā naivāsikaḥ saṁvṛttaḥ <a class='ref say-v' id='say-v14' href='#say-v14'>Say-v 14</a></p>
<p><a class='ref sc' id='sc31' href='#sc31'>SC 31</a>videharājena rājño biṁbisārasya haimavatānāṁ nāgānāṁ sātam anupreṣitam; tena rājñā prasenajitaḥ kosalasya sandiṣṭam: mama videharājena haimavatānāṁ nāgānāṁ śatam anupreṣitam; yady arthī bhavasi preṣya iti</p>
<p><a class='ref sc' id='sc32' href='#sc32'>SC 32</a>anāthapiṇḍado gṛhapatir yena rājā prasenajit kosalas tenopasaṁkrāntaḥ; upasaṁkramya rājānaṁ prasenajitaṁ kosalam idam avocat: deva mama rājagṛhe kiṁcit prayojanam; tatra gatvā āgamiṣyāmīti; rājā kathayati: śobhanaṁ gaccha mamāpi tasmāt hastiśatam āneyaṁ <a class='ref msviii' id='msviii138' href='#msviii138'>MSV:3.3 138</a>tad aneṣyasīti; sa kathayati: deva yadi mama tatra prayojanaṁ ḥnaḥ bhavati grahīṣyāmīti; ihāgamya devasya cttagrāhaṁ kariṣyāmīti; rājā kathayati: śobhanam evaṁ bhavatv iti</p>
<h2>Anāthapiṇḍada meets the Buddha</h2>
<p><a class='ref sc' id='sc33' href='#sc33'>SC 33</a>tato ’nāthapiṇḍado gṛhapatiḥ prabhūtaṁ kulaśulkam ādāya rājagṛhaṁ gataḥ; sa yasya gṛhapater gṛhe vāsam upagataḥ sa gṛhapatiḥ sarātram evotthāyāntarjanam āmaṁtrayate: uttiṣṭhāryā uttiṣṭha; bhadramukhāḥ kāṣṭhāni pāṭayata samitiṁ prajvālayata; bhaktaṁ pacata; sūpikaṁ pacata; khādyakāny ullāḍayata; pratijāgṛta maṇḍalavāṭam iti; athānāthapiṇḍasya gṛhapater etad abhavat: kiṁ punar asya gṛhapater āvāho vā vivāho vā bhaviṣyati; rāṣṭraṁ vānena bhaktenopanimantritam? śreṇī vā, pūgo vā parṣado vā? rājā vānena māgadhaḥ śreṇyo bimbisāraḥ bhaktenopanimantritaḥ; iti viditvā taṁ gṛhapatim idam avocat: kiṁ punas te gṛhapate āvāho vā bhaviṣyati, vivāho vā rāṣṭraṁ vā tvayā bhaktenopanimantritaṁ śreṇī vā pūgo vā parṣado vā rājā vā te māgadhaḥ śreṇyo bimbisāro bhaktenopanimantrita iti; sa kathayati: gṛhapate na me āvāho bhaviṣyati na vivāho vā nāpi mayā rāṣṭraṁ bhaktenopanimantritaṁ, na śreṇī na pūgo na parṣado nāpi rājā māgadhaḥ śreṇyo bimbisāro bhaktenopanimantritaḥ api tu buddhapramukho bhikṣusaṁgho bhaktenopanimantrita; iti anāthapaiṇḍadasya gṛhapater buddha ity aśrutapūrvaṁ ghoṣaṁ śrutvā sarvaromakūpāny <a class='ref fol' id='fol318b' href='#fol318b'>Folio 318b</a>āhṛṣṭāni; sa āhṛṣṭaromakūpas taṁ gṛhapatim idam avocat: ka eṣa gṛhapate buddho nāma? asti gṛhapate śramaṇo <a class='say-v15'></a>gautamaḥ śākyaputraḥ <a class='ref msviii' id='msviii139' href='#msviii139'>MSV:3.3 139</a>śākyakulāt keśaśmaśrū avatārya kāṣāyāṇi vastrāṇy ācchādya samyag eva śraddhayā agārād anagārikāṁ pravrajitaḥ; so ’nuttarāṁ samyaksaṁbodhim abhisaṁbuddhaḥ; sa eṣa gṛhapate buddho nāma; ka eṣa gṛhapate saṅgho nāma? santi gṛhapate kṣatriyakulād api kulaputrāḥ keśaśmaśrū avatārya kāṣāyāṇy vastrāṇy ācchādya samyag eva śraddhayā agārād anāgārikāṁ tam eva bhagavantaṁ pravrajitam anupravrajitāḥ; brāhmaṇakulād api vaiśyakulād api śūdrakulād api kulaputrāḥ keāśaśmaśrū avatārya kāṣāyāṇi vastrāṇi ācchādya samyag eva śraddhayā anāgārād anāgārikāṁ tam eva bhagavantaṁ pravrajitam anupravrajitāḥ; sa eṣa gṛhapate saṅgho nāma; ḥśvaḥḥ sa mayā buddhapramukho bhikṣusaṅgho ’ntargṛhe bhaktenopanimantritaḥ; kutra gṛhapate sa bhagavān etarhi viharati?</p>
<p><a class='ref sc' id='sc34' href='#sc34'>SC 34</a>asminn eva rājagṛhe śītavane śmaśāne; labhyaṁ gṛhapate so ’smābhir bhagavān draṣṭum? tena hi gṛhapate āgamaya tāvat tvam; sthānam etad vidyate yad ihāgataṁ śvo drakṣyasi; anāthapiṇḍado gṛhapatis tāṁ rātriṁ buddhālambanayā smṛtyā middham avakrāntaḥ; so ’prabhāte prabhātasaṁjñī yena śivakadvāraṁ tenopsaṅkrāntaḥ; tena khalu samayena śivakadvāraṁ rātryā dvau yāmau vivṛtaṁ tiṣṭhati; pūrvakaṁ paścimakaṁ ca, māhaiva āgantukānāṁ gamikānāṁ ca dūtānāṁ vighno bhaviṣyatīti; yāvat paśyati śivakadvāraṁ vivṛtam ālokena ca sphuṭam; tasyaitad adhavat: nūnaṁ prabhātā rajanī: tathā hi śivakadvāraṁ vivṛtaṁ tiṣṭhati; iti viditvā tenaiva ālokena nagarān niṣkrāntaḥ; samanantaraniṣkrāntasya cāsya ya ālokaḥ <a class='ref msviii' id='msviii140' href='#msviii140'>MSV:3.3 140</a> so ’ntarhitaḥ; andhakāraṁ prādurbhūtam; tasyābhūd bhayam; abhūc chambhitatvaṁ; abhūd romaharṣah; māhaiva kaścid viheṭayen manuṣyo vāmanuṣyo vā dhūrtako vā asaṁprāptam vā syāt prabhūtaṁ kulaśulkam iti; viditvā pratinivartitukāmo madhuskandhasya devaputrasya sthaṇḍilaṁ pradakṣiṇīkaroti, namaskaroti ca; atha madhuskandhasya devaputrasya etad abhavat: adyaivānāthapiṇḍadena gṛhapatinā satyadarśanaṁ kartavyam; adyaivāyaṁ buddhaṁ bhagavantam apāsya anyadevatānamaskāraṁ kariṣyati; iti viditvā yāvacca śivakadvāraṁ yavac ca śītavanaṁ śmaśānam atrāntarād udāreṇāvabhāsenāvabhāsya anāthapiṇḍadaṁ gṛhapatim idam avocat: abhikrama gṛhapate, mā pratikrama; abhikramatas te śreyo bhaviṣyati; na pratikramataḥ; tat kasya hetoḥ? <a class='say-v16'></a></p>
<blockquote class='gatha'>
<p><a class='ref sc' id='sc35' href='#sc35'>SC 35</a>śatam aśvā śataṁ niṣkāḥ śatam aśvatarīrathāḥ |<br>
nānāvittasya saṁpūrṇāḥ śataṁ ca vaḍavārathāḥ |<br>
padāvihārasyaikasya kalāṁ nārhanti ṣoḍaśīm ||</p>
</blockquote>
<p><a class='ref sc' id='sc36' href='#sc36'>SC 36</a>abhikrāma gṛhapate, mā pratikrāma; abhikramatas te śreyo bhavati, na pratikramataḥ; tat kasya hetoḥ?</p>
<blockquote class='gatha'>
<p><a class='ref sc' id='sc37' href='#sc37'>SC 37</a>śataṁ haimavatā nāgāḥ suvarṇamaṇikalpitāḥ |<br>
īṣādantā mahākāyā vyūḍhavanto mataṅgajāḥ |<br>
padāvihārasyaikasya kalāṁ nārhanti ṣoḍaśīm ||</p>
</blockquote>
<p><a class='ref sc' id='sc38' href='#sc38'>SC 38</a>abhikrāma gṛhapate, mā pratikrama; abhikramatas <a class='ref msviii' id='msviii141' href='#msviii141'>MSV:3.3 141</a>te śreyo bhavati; na pratikramataḥ; tat kasya hetoḥ?</p>
<blockquote class='gatha'>
<p><a class='ref sc' id='sc39' href='#sc39'>SC 39</a>śataṁ kāmbojikā kanyāḥ āmuktamaṇikuṇḍalāḥ |<br>
suvarṇakeyūradharāḥ niṣkagrīvāḥ svalaṅkṛtāḥ |<br>
padāvihārasyaikasya kalāṁ nārhanti ṣoḍaśīm ||</p>
</blockquote>
<p><a class='ref sc' id='sc40' href='#sc40'>SC 40</a>abhikrāma gṛhapate, mā pratikrāma; abhikrāmatas te śreyo bhavati; na pratikrāmataḥ; <a class='ref fol' id='fol319a' href='#fol319a'>Folio 319a</a>athānāthapiṇḍado gṛhapatis taṁ devaputram idam avocat: kas tvam bhadrmukha? aham asmi gṛhapate madhuskandho nāma māṇavaḥ; tavaiva purāṇo gṛhasakhā; so ’haṁ śāriputramaudgalyāyanayor bhikṣvor antike cittam abhiprasādya kālagataś cāturmahārājikeṣu deveṣūpapannaḥ, asminn eva śivikādvāre naivāsikaḥ; tasmād aham evaṁ vadāmi: abhikrāma gṛhapate mā pratikrāma; abhikrāmatas te śreyo bhavati, na pratikrāmata iti; athānāthapiṇḍādasya gṛhapater etad abhavat: nāvaro buddho bhaviṣyati, nāvaraṁ dharmākhyānaṁ, yatredānīṁ devatā api autsukyam āpadyante tasya bhagavato darśanāya; iti viditvā yena śītavanaṁ śmaśānaṁ tenopasaṅkrāntaḥ; tena khalu samayena bahir vihārasyābhyavakāśe bhagavān caṅkrameṇa caṅkramyate, yadbhūyasā anāthapiṇḍadaṁ gṛhapatim āgamayamānaḥ; adrākṣīd anāthapiṇḍado gṛhapatir bhagavantam durād eva; dṛṣṭvā ca punar yena bhagavāṁs tenopasaṅkrāntaḥ; upasaṅkramya bhagavantam gṛhapatiḥ pratisaṁmodanayā pratisammodate: <a class='ref msviii' id='msviii142' href='#msviii142'>MSV:3.3 142</a>kaccid bhagavān sukhaṁ śāyita iti; atha bhagavāṁs tasyāṁ velāyāṁ gāthā bhāṣate;</p>
<blockquote class='gatha'>
<p><a class='ref sc' id='sc41' href='#sc41'>SC 41</a>sarvathā vai sukhaṁ śete brāhmaṇaḥ parinirvṛtaḥ | <a class='ref say-v' id='say-v17' href='#say-v17'>Say-v 17</a><br>
lipyate yo na kāmair hi vipramukto nirupadhiḥ ||<br>
chitveha sarvam āśaktin vinīya hṛdayajvaram |<br>
upaśāntaḥ sukhaṁ śete śāntiprāptena cetasā ||</p>
</blockquote>
<p><a class='ref sc' id='sc42' href='#sc42'>SC 42</a>atha bhagavān anāthapiṇḍadaṁ gṛhapatim ādāya vihāraṁ praviśya prajñapta evāsane niṣaṇṇaḥ; anāthapiṇḍado gṛhpatir bhagavataḥ pādau śirasā vanditvā ekānte niṣaṇṇaḥ; ekānte niṣaṇṇam anāthapiṇḍadaṁ gṛhapatiṁ bhagavān dharmyayā kathayā sandarśayati samādāpayati samuttejayati, saṁpraharṣayati; yāsau buddhānāṁ bhagavatāṁ pūrvakālakaraṇīyā dharmyā kathā, tadyathā dānakathā śīlakathā svargakathā kāmānām āsvādādīnavasaṁkleśavyavadānanaiṣkramyapraviveka anuśaṁsavyavadānapakṣyān dharmān vistareṇa saṁprakāśayati; yadā cainaṁ bhagavān adrākṣīt hṛṣṭacittaṁ kalyacittaṁ muditacittaṁ vinivaraṇacittaṁ bhavyaṁ pratibalaṁ sāmutkarṣikīṁ dharmadeśanām ājñātum, tadā yāsau buddhānāṁ bhagavatāṁ sāmutkarṣikī dharmadeśanā tadyathā duḥkhaṁ samudayo nirodho mārgaś catvāry āryasatyāni vistareṇa saṁprakāśayati; athānāthapiṇḍado gḥapatis tasminn evāsane niṣaṇṇaś catvaṛy āryasatyāny abhisameti; tadyathā duḥkhaṁ samudayo nirodho mārgaḥ; tasyathā śuddhaṁ vastram apagatakālakaṁ rañjanopagaṁ raṅge prakṣiptaṁ samyag eva raṅgaṁ pratigṛhṇāti, evam evānāthapiṇḍado gṛhapatis tasminn eva āsane niṣaṇṇaś catvāry āryasatyāny abhisameti; tadyathā duḥkhaṁ samudayo nirodho mārga iti; athānāthapiṇḍado gṛhapatir dṛṣṭadharmā prāptadharmā viditadharmā <a class='ref msviii' id='msviii143' href='#msviii143'>MSV:3.3 143</a>paryavagāḍhadharmā tīrṇakāṅkṣo tīrṇavicikitsaḥ aparapratyayo ’nanyaneyaḥ śāstuś śāsane dharmeṣu vaiśāradyaprāptaḥ utthāyāsanād ekāṁsam uttarāsaṅgaṁ kṛtvā, yena bhagavāṁs tenāñjalim praṇamya bhagavantam idam <a class='ref fol' id='fol319b' href='#fol319b'>Folio 319b</a>avocat; abhikrānto ’haṁ bhadantābhikrāntaḥ; eso ’haṁ bhagavantaṁ śaraṇaṁ gacchāmi; dharmaṁ ca bhikṣusaṅghaṁ ca; upāsakam māṁ ca dhāraya adyāgreṇa yāvajjīvaṁ prāṇopetaṁ śaraṇāgatam abhiprasannam; atha bhagavān anāthapiṇḍadaṁ gṛhapatim idam āvocat: kinnāmā tvaṁ gṛhapate? aham asmi bhadanta sudatto nāmnā; api tv anāthebhyaḥ piṇḍakam anuprayacchāmi; tato mām anāthapiṇṣado gṛhapatir anāthapiṇḍado gṛhapatir iti janaḥ sañjānīte; kutobhūmakas tvaṁ gṛhapate? <a class='say-v18'></a>asti bhadanta prācīneṣu janapadeṣu śrāvastī nāma kosalānāṁ nigamaḥ; tatrāhaṁ prativasāmi</p>
<h2>Anāthapiṇḍada invites the Buddha to Śrāvastī</h2>
<p><a class='ref sc' id='sc43' href='#sc43'>SC 43</a>āgacchatu bhagavān śrāvastīm; ahaṁ bhagavantam upasthāsyāmi yāvajjīvaṁ cīvarapiṇḍapātaglānapratyayabhaiṣaiyapariṣkāraiḥ sārdhaṁ bhikṣusaṅghena; santi gṛhapate vihārāḥ śrāvastyām? no bhadanta: yatra gṛhapate vihārāḥ santi tatra bhikṣava āgantavyaṁ gantavyaṁ vastavyaṁ manyante; āgacchatu bhagavān; ahaṁ tathā kariṣyāmi yathā śrāvastyāṁ vihārā bhaviṣyanti; bhikṣavaś ca āgantavyaṁ gantavyaṁ vastavyaṁ maṁsyanta iti; adhivāsayati bhagavān anāthapiṇḍadasya gṛhapates tūṣṇīṁbhāvena; anāthapiṇḍado gṛhapatir bhagavatas tūṣṇīṁbhāvenādhivāsanāṁ viditvā bhagavataḥ pādau śirasā vanditvā bhagavato ’ntikāt prakrāntaḥ; tato ’sya yad rājagṛhe kṛtyaṁ vā karaṇīyaṁ vā tat sarvaṁ kṛtvā pariprāpya <a class='ref msviii' id='msviii144' href='#msviii144'>MSV:3.3 144</a>punar yena bhagavāṁs tenopasaṅkrāntaḥ; upasaṅkramya bhagavataḥ pādau śirasā vanditvā ekānte niṣaṇṇaḥ; ekāntaninṣaṇṇo ’nāthapiṇḍado gṛhapatir bhagavantam idam avocat: anuprayaccha me bhagavan bhikṣuṁ sahāyakan yena sahāyakena śrāvastyāṁ bhagavato ’rthāya vihāraṁ kārayāmīti; bhagavān saṁlakṣayati; katarasya bhikṣor anāthapiṇḍado gṛhapatiḥ saparivāro śrāvastīnivāsī ca janakāyo vidheyaḥ? paśyati śāriputrasya bhikṣoḥ; tatra bhagavān āyuṣmantam śāriputram āmantrayate: samanvāhara śāriputra anāthapiṇḍadaṁ gṛhapatiṁ saparivāraṁ śrāvastīnivāsinaṁ ca janakāyam iti; adhivāsayaty āyuṣmāṁś chāriputro bhagavatas tūṣṇīṁbhāvena; athāyuṣmāṁś chāriputro bhagavataḥ pādau śirasā vanditvā bhagavato ’ntikāt ptakrāntaḥ</p>
<h2>Śāriputra leaves for Śrāvastī</h2>
<p><a class='ref sc' id='sc44' href='#sc44'>SC 44</a>athāyuṣmāṁś chāriputras tasyā eva rātrer atyayāt pūrvāhṇe nivāsya, pātracīvaram ādāya rājagṛhaṁ piṇḍāya prāvikṣat; rājagṛhaṁ piṇḍāya caritvā kṛtabhaktakṛtyaḥ paścādbhaktapiṇḍapātapratikrānto yathāparibhuktaṁ śayanāsanaṁ pratiśamayya, samādāya pātracīvaraṁ, yena śrāvastī tena cārikāṁ prakrāntaḥ; athānāthapiṇḍado gṛhapatiḥ prabhūtaṁ śambalam ādāya ekaikarātrinivāsena śrāvastīm anuprāptaḥ; sa praviśann eva śrāvastīm ārāmeṇārāmam udyānenodyānam upavanenopavanaṁ caṅkramam anucaṅkramyamāṇo suvicarann evam āha: kataraḥ sa pṛthivīpradeśo bhaviṣyati śrāvastyā nātidūre <a class='ref say-v' id='say-v19' href='#say-v19'>Say-v 19</a>nātyāsanne divā alpākīrṇo ’lpavilāpo rātrāv alpaśabdo ’lpanirghoṣaḥ alpadaṁśamaśakavātātapasarīsṛpasaṁsparśaḥ, yatrāhaṁ bhagavato ’rthāya vihāraṁ māpayiṣyāmīti; adrākṣīd anāthapiṇḍado gṛhapatiḥ, jetasya kumarasyārāmam śrāvastyā nātidūre nātyāsanne divā alpākīṇam alpavilāpaṁ rātrāv alpaśabdṁ alpanirghoṣaṁ alpadaṁśamaśakavātātapasarīsṛpasparśam; dṛṣṭvā ca punar asyaitad abhavat: atrāhaṁ bhagavato ’rthāya vihāraṁ māpayiṣyāmīti; sa praviśann eva svaṁ niveśanaṁ yena jetaḥ kumāras tenopasaṅkrāntaḥ; upasaṅkramya jetaṁ kumāram idam avocat; anuprayaccha me kumāra ārāmam; ahaṁ tatra bhagavato ’rthāya vihāraṁ kārayāmi iti; sa kathayati; na me gṛhapate sa ārāmaḥ; kin tu udyānaṁ tan mameti; dvir api trir apy anāthapiṇḍado gṛhapatir jetaṁ kumāram idam avocat: anuprayaccha me kumāra ārāmam; ahaṁ tatra bhagavato ’rthāya vihāraṁ māpayāmīti; aparityakto ḥgṛhapateḥ me ārāmāḥ koṭisaṁstareṇāpi; punar apy anāthapiṇḍado gṛhaptir jetaṁ kumaram idam avocat: kṛtārgho ’si kumāra ārāmasya; pratīccha hiraṇyasuvarṇam; mamārāmaḥ; kaḥ kṛtārghaḥ? tvaṁ kṛtārghaḥ; tau kṛtārgho na kṛtargha iti vivādam āpannau, yena vyāvahārikapuruṣās tena saṁprasthitāḥ; atrāntare caturṇāṁ lokapālānām etad abhavat; ayam anāthapiṇḍado gṛhapatir udyukto bhagavato ’rthāya vihāraṁ vihāraṁ māpayitum; sāhāyyam asyānuṣṭheyam iti; tato vyāvahārikapuruṣam ātmānam abhinirmāya arthādhikaraṇe niṣaṇṇāḥ; anāthapiṇḍado gṛhapatir jetaś ca kumāro vyāvahārikasakāśam upasaṅkrāntau; athānāthapiṇḍako gṛhapatir vyāvahārikapuruṣāṇām etam arthaṁ vistareṇa nivedayati; te kathayanti; kṛtārgho ’si kumāra ārāmasya; pratīccha suvarṇam: gṛhapatre ārāma iti; sa tūṣṇīm avasthitaḥ; anāthapiṇḍado gṛhapatiḥ śakaṭair bhāraiḥ mūṭaiḥ piṭakair uṣṭrair gobhir gardabhaiḥ prabhūtaṁ suvarṇam abhinirhṛtya, sarvaṁ jetavanaṁ saṁstartum ārabdhaḥ; na parisamāpyate; tiṣṭhate evānāstīrṇaḥ kaścit pṛthivīpradeśaḥ; tataḥ anāthapiṇḍado gṛhapatir etam arthaṁ cintayan muhūrtaṁ tūṣṇīm asthāt; katarat tan nidhānaṁ bhaviṣyati? nātistokaṁ, nātiprabhūtaṁ yena ayam anāstīrṇaḥ pṛthivīpradeśaḥ āstariṣyati; na ca punar gopayitavyo bhaviṣyatīti; jetaḥ kumāraḥ saṁlakṣayati; nūnam anāthapiṇḍadasya gṛhapater vipratisāraḥ; kasmād ārāmakāraṇād iyantaṁ mahāntaṁ dhanaskandhaṁ parityajāmi; iti viditvā anāthapiṇḍadaṁ gṛhapatim idam <a class='ref say-v' id='say-v20' href='#say-v20'>Say-v 20</a>avocat; sacet te ha gṛhapate vipratisāraḥ pratīccha suvarṇam; mamaivārāmaḥ; na me kumāra vipratisāraḥ; api tv aham etam evārtham anucintayan muhūrtaṁ tūṣṇīm avasthitaḥ; katarat tan nidhānaṁ bhaviṣyati? nātistokaṁ nātiprabhūtaṁ, yenāyam anāstīrṇaḥ pṛthivīpradeśaḥ āstariṣyati; na ca punar gopayitavyo bhaviṣyatīti; atha jetasya kumārasya etad abhavat: na batāvaro buddho bhaviṣyati; nāvaraṁ dharmākhyānam; yatredānīm ayaṁ gṛhapatir ārāmakāraṇād iyantaṁ mahāntaṁ dhanaskandhaṁ parityajati; iti viditvā anāthapiṇḍadaṁ gṛhapatim idam avocat: anuprayaccha me gṛhapate anāstīrṇaṁ pṛthivīpradeśam; atrāhaṁ bhagavato ’rthāya dvārakoṣṭhakaṁ māpayāmi; anāthapiṇḍado gṛhapatir jetasya kumārasya anāstīrṇaṁ pṛthivīpradeśam anuprayacchati; yatra jetaḥ kumāro bhagavato ’rthāya dvārakoṣṭhakaṁ māpayati</p>
<h2>Obstruction by Tīrthyas</h2>
<p><a class='ref sc' id='sc45' href='#sc45'>SC 45</a>athānāthapiṇḍado gṛhapatir bhagavato ’rthāya vihāraṁ māpayitum ārabdha iti tīvradveṣaparyākulīkṛtamanasas tīrthyās te saṁbhūya yenānāthapiṇḍado gṛhapatis tenopasaṁkrāntāḥ; upasaṁkramya kathayanti: mā tvaṁ gṛhapate śramaṇasya gautamasya arthāyātra vihāraṁ kāraya; kiṁ kāraṇam? asmābhir nagarāṇi bhājitāni; śramaṇasya gautamasya rājagṛham; asmākaṁ śrāvastī; sa kathayati: bhājitāni yuṣmābhir nagarāṇi, na tu madīyam svāpateyam; yasyābhipretaṁ tasya dharmaskandhaṁ kārayāmīti; te rājñaḥ sakāśaṁ gataḥ; tatrāpy anāthapiṇḍadena parājitāḥ; dhvāṅkṣās tīrthyā avikṛtavadanāḥ kathayanti; gṛhapate na te kāmakāram anuprayacchāmaḥ; śramaṇasya gautamasyāgraśrāvakaḥ āgataḥ; sa yady asmān vādena parājayate, kāraya vihāram iti; sa kathayati: śobhanam; āryaśāriputraṁ tāvad avalokayāmīti; athānāthapiṇḍado gṛhapatir yenāyuṣmān śāriputraḥ tenopasaṅkrāntaḥ; upasaṅkramyāyuṣmataḥ śāriputrasya pādau śirasā vanditvā ekānte niṣaṇṇaḥ; ekantaniṣaṇṇo ’nāthapiṇḍado gṛhapatir āyuṣmantaṁ śāriputram idam avocat; tīrthyā bhadanta śāriputra evam āhuḥ; gṛhapate na te kāmakāram anuprayacchāmaḥ; śramaṇasya gautamasya agraśrāvaka āgataḥ; sa yady asmān vādena parājayate, kāraya vihāram iti; katham atra pratipattavyam iti; āyuṣmān śāriputraḥ saṁlakṣayati; kim eṣāṁ santi kānicit kuśalamūlāni uta na santīti; paśyati, santi; kasyāntike pratibaddhāni; mamaiva; punaḥ saṁlakṣayati; kim etāvanta eva mama pratibaddhā vineyā āhosvid anye ’pi vādena vineyāḥ santīti; paśyati, santi; kiyaccireṇa sannipatiṣyanti; <a class='ref say-v' id='say-v21' href='#say-v21'>Say-v 21</a>paśyati, saptāhasyātyayād iti; samanvāhṛtya kathayati: gṛhapate enaṁ bhavatu; kiṁ tu saptame divase; tato ’nāthapiṇḍado gṛhapatiḥ prītiprāmodyajāto yena tīrthyās tena upasaṅkrāntaḥ; upasaṅkramya tīrthyān idam avocat; bhadanta āryaśāriputraḥ kathatyati: śobhanam, evaṁ bhavatu; kiṁ tu saptame divase iti; te saṁlakṣayanti; dvābhyām atra kāraṇābhyām bhavitavyam; athavāsau niṣpalāyitukāmaḥ; athavā pakṣaṁ samanveṣṭukāmaḥ; kim atra prāptakālam; vayam api pakṣaṁ samanveṣāmaha iti; te pakṣaṁ samanveṣṭum ārabdhāḥ; taiḥ pakṣam samanveṣamānai raktākṣo nāma parivrājako dṛṣṭaḥ; sa tair uktaḥ; tvam asmākaṁ sabrahmacāri; śramaṇasya gautamasyāgraśrāvako ’smābhir vādenāhūtaḥ; sa pakṣaṁ samanveṣate; tvam asmākaṁ sāhāyyaṁ kalpaya; kiyatā kālena? itaḥ saptame divase; śobhanam, evaṁ bhavatu; yadā yuṣmākaṁ sannipato bhavati tadā mamārocayitavyam; tīrthyāḥ śaṅkitodvignamanaso divasānudivasaṁ pakṣaṁ samanveṣayante; divasāṁś ca gaṇayanti</p>
<h2>Tīrthyas and Śāriputra contest</h2>
<p><a class='ref sc' id='sc46' href='#sc46'>SC 46</a>yāvat saptame divase anāthapiṇḍadena gṛhapatinā vistīrṇāvakāśe pṛthivīpradeśe āsanaprajñaptiḥ kāritā; āyuṣmataś ca śāriputrasyārthāya siṁhāsanaṁ prajñaptam; nānādeśanvāsinas tīrthyāḥ sannipatitāḥ; śrāvastīnivāsī janakāyaḥ anekāni ca tatsāmatanivāsīni prāṇiśatasahasrāṇi, kānicit kutūhalajātāni, kānicit pūrvakaiḥ kūśalamūlaiḥ saṁcodyamānāni; tata āyuṣmān śāriputro ’nāthapiṇḍadena gṛhapatinā saparivāreṇa saṁpuraskṛto vādimaṇḍalaṁ praviśya vineyajanam abhisaṁīkṣya smitapūrvaṁ samaśānteneryāpathena siṁhāsanam abhiruhya niṣaṇṇaḥ; sarvaiva sā parṣad avahitacetaskā āyuṣmantam śāriputraṁ abhisamīkṣamāṇā niṣaṇṇnā</p>
<h2>Defeat of the Tīrthyas</h2>
<p><a class='ref sc' id='sc47' href='#sc47'>SC 47</a>tata āyuṣmān śāriputras tīrthyān āmantrayāmāsa: bhavantaḥ kiṁ tāvat kariṣyatha? āhosvid vikariṣyatha? te kathayanti: vayaṁ kurmaḥ: tvāṁ vikuru; āyuṣmān śāriputraḥ saṁlakṣayati: yady ahaṁ kariṣyāmi; sadevako ’pi loko na śakṣyati vikartum; prāg eva raktākṣaḥ parivrājakaḥ; iti viditvā raktākṣaṁ parivrājakam idam avocat: tvaṁ kuru, ahaṁ vikariṣyāmīti; sa indrajāle kṛtāvī; tena supuṣpitaḥ sahakārapādapo nirmitaḥ; āyuṣmatā śāriputreṇa tumulo vātavarṣa <a class='ref say-v' id='say-v22' href='#say-v22'>Say-v 22</a>utsṛṣṭaḥ; yenāsau samūla utpāṭya itaś cāmutaś ca vikīrṇo yogijanānām apy aviṣayībhūtaḥ; tatad tena padminī nirmitā; āyuṣmatā śāriputreṇa kalabhahastī nirmitaḥ; tena sā samantān marditā; tena saptaśīrṣo nāgo nirmitaḥ; āyuṣmatā śāriputreṇa garuḍo nirmitaḥ; yenāsāv apahṛtaḥ; tena vetāḍo nirmitaḥ; āyuṣmatā śāriputreṇa mantraiḥ kīlitaḥ; kuprayukto vetāḍa ātmavadhāya cetayate; sa tasyaivopari pradhāvitaḥ; tato ’sau bhītas trastaḥ saṁvigna āhṛṣṭaromakūpaḥ āyuṣmataḥ śāriputrasya pādayor nipatitaḥ; ārya śāriputra trāyasva śaraṇāgato ’smīti; tata āyuṣmatā śāriputreṇa mantrā utkīlitāḥ; sa vetāḍo vyupaśāntaḥ; tasyāyuṣmatā śāriputreṇa dharmo deśitaḥ; sa prasādajātaḥ kathayati: labheyāham āryaśāriputra svākhyāte dharmavinaye pravrajyām upasaṁpadaṁ bhikṣubhāvam; careyam aham āryaśāriputrasyāntike brahmacaryam iti; āyuṣmatā śāriputreṇa sa pravrājitaḥ upasaṁpāditaḥ avavādo dattaḥ, tenodyacchamānena ghaṭamānena vyāyacchamānena sarvakleśaprahāṇād arhatvaṁ sākṣātkṛtam; arhan saṁvṛttaḥ; traidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñapratisaṁvitprāpto bhavalābhalobhaparāṅmukhaḥ; sendropendrāṇāṁ devānāṁ pūjyo mānyo ’bhivādyaś ca saṁvṛttaḥ; tataḥ sā parṣat vismayotphullalocanā saṁvṛttā; āyuṣmati śāriputre ’bhiprasannā kathayati: mahān āryaśāriputreṇa vādivṛṣabho nigṛhītaḥ; iti viditvā āyuṣmataḥ śāriputrasya mukhe ’valokikāḥ saṁvṛttāḥ; tata āyuṣmatā śāriputreṇa tasyāḥ parṣadaḥ āśayānuśayaṁ dhātuṁ prakṛtiṁ ca jñātvā tādṛśī caturāryasatyasaṁprativedhikī dharmadeśanā kṛtā yāṁ śrutvā anekaiḥ satvasahasraiḥ mahān viśeṣa āgataḥ; kaiścic chrāvakabodhau cittāny utpāditāni; kaiścit pratyekāyāṁ bodhau; kaiścid anuttarāyāṁ samyaksaṁbodhau; kaiścic charaṇagamanaśikṣāpadāni gṛhītāni; kaiścit srotaāpattiphalaṁ sākṣātkṛtam; kaiścit sakṛdāgāmiphalam; kāiścid anāgāmiphalam; kaiścit pravrajya sarvakleśasaṁprahāṇāḍ arhatvaṁ sākṣātkṛtam; yadbhūyasā sā parṣat buddhanimnā, dharmapravaṇā, saṅghaprāgbhārā, vyavasthāpitā; tīrthyāḥ saṁlakṣayanti; na śakyam asmābhir ayaṁ vāde nigrahītum; upāyasaṁvidhānaṁ kartavyam; atraiva bhṛtikayā karma kurmaḥ; tataś chidraṁ labdhvā baiṣkeṇainaṁ praghātayāma iti; te sarve saṁbhūya anāthapiṇḍadasya gṛhapateḥ sakāśaṁ gatvā kathayanti; gṛhapate tvayāsmākaṁ sarvāṇi vṛttipadāni samucchinnāni; tad anukampāṁ kuru; tvadīyavihāre bhṛtikayā karma kurmaḥ; ciraṁ vayam atra avasthitāḥ; mā deśaparityāgaṁ kūrma iti; anāthapiṇḍadaḥ kathayati: āryaśāriputraṁ tāvad avalokayāmi; sa yenāyuṣmān śāriputras tenopasaṅkrāntaḥ; upasaṅkramyāyuṣmantaṁ <a class='ref say-v' id='say-v23' href='#say-v23'>Say-v 23</a>śāriputram idam avocat: ḥāryaḥ, tīrthyāḥ kathayanti, kathayanti, asmākaṁ tvayā sarvāṇi vṛttipadāni samucchinnāni; tad anukampāṁ kuru; tvadīye vihāre bhṛtikayā karma kurmaḥ; ciraṁ vayam atrāvasthitāḥ; ma deśaparityāgaṁ kurma iti; āyuṣmāṁś chāriputraḥ samanvāhartuṁ pravṛttaḥ; kiṁ teṣāṁ santi kānicit kuśalamūlāni āhosvin na santi iti paśyati, santi; kasyāntike pratibaddhāni; mamaiveti; samanvāhṛtya kathayati: gṛhapate evaṁ bhavatu, ko ’tra virodha iti; te tasmin vihāre bhṛtikayā karma kartum ārabdhāḥ; āyuṣmatā śāriputreṇa latāvārikaḥ puruṣo raudro nirmitaḥ; sa tat karma kārayitum ārabdhaḥ; āyuṣmān śāripuptraḥ teṣāṁ vinayakālaṁ jñātvā tatsamīpe vṛkṣamūlasyādhastāc caṅkramyamāṇas tiṣṭhati; sa tair dṛṣṭaḥ; te saṁlakṣayanti, <a class='ref fol' id='fol322a' href='#fol322a'>Folio 322a</a>ayam asya kālaḥ praghātayituṁ pravivikte tiṣṭhatīti; te tasya sakāśam upasaṅkramya parivārya avasthitāḥ; āyuṣmān śāriputraḥ saṁlakṣayati: kīdṛśena cittena ete matsakāśam upasaṅkrāntā iti; yāvat paśyati vadhakacittena; tenāsau latāvāriko nirmita utsṛṣṭaḥ; tena te ’bhidrutā gacchata karma kuruteti; te kathayanti: ārya śāriputra paritrāyasva; sa kathayati: āyuśman gaccha; viśrāmyantu tāvad iti; te saṁlakṣayanti; īdṛśo ’sty ayaṁ mahātmā; vayam asya vadhakacittāḥ; eṣo ’smākaṁ maitracittaḥ iti viditvā abhiprasannāḥ; tata āyuṣmatā śāriputreṇa teṣām āśayānuśayaṁ dhātuṁ prakṛtiṁ ca jñātvā tādṛśī caturāryasatyasaṁprativedhikī dharmadeśanā kṛtā yāṁ śrutvā viṁśatiśikharasamudgataṁ satkāyadṛṣṭiśailaṁ jñānavajreṇa bhitvā srotaāpattiphalaṁ sākṣātkṛtam</p>
<h2>Conversion of the Tīrthyas</h2>
<p><a class='ref sc' id='sc48' href='#sc48'>SC 48</a>te dṛṣṭasatyāḥ: labhemahi vayaṁ śāriputra svākhyāte dharmavinaye pravrajyām upasaṁpadaṁ bhikṣubhāvam; carema vayaṁ bhadantaśāriputrasyāntike brahmacaryam iti; te āyuṣmatā śāriputreṇa pravrājitā upasaṁpāditāḥ; avavādo dattaḥ; tair yujyamānair, ghaṭamānair, vyāyacchamānair idam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣātkṛtam ity arhantaḥ saṁvṛttāḥ; traidhātukavītarāgāḥ samaloṣṭakāñcanā ākāśapāṇitalasamacittā vāsīcandanakalpā vidyāvidāritāṇḍakośā vidyābhijñāpratisaṁvitprāptā bhavalābhalobhasatkāraparāṅmukhāḥ sendropendrāṇāṁ devānāṁ pūjyā mānyā abhivādyāś ca saṁvṛttāḥ <a class='ref say-v' id='say-v24' href='#say-v24'>Say-v 24</a></p>
<h2>Construction of Vihāras</h2>
<p><a class='ref sc' id='sc49' href='#sc49'>SC 49</a>tatra āyuṣmatā śariputreṇa vihārasūtram ekānte gṛhītam; anāthapiṇḍadenāpi gṛhapatinā ekānte gṛhītam; āyuṣmān śāriputraḥ smitaṁ prāviṣkartum ārabdhaḥ; anātapiṇḍado gṛhapatiḥ kathayati: nāhetvapratyayam āryśāriputra tathāgatā vā tathāgataśrāvakā vā smitaṁ prāviṣkurvanti; kaḥ āryaśāriputra hetuḥ? kaḥ pratyayaḥ smitasya prāviṣkaraṇāya? enam etad gṛhapate, evam etat; nāhetvapraytyayaṁ tathāgatā vā tathāgataśrāvakā vā smitaṁ prāviṣkurvanti; tvayā ceha sūtraṁ gṛhītam; tuṣite devanikāye sauvarṇam bhavanam abhinirvṛttam; tato ’nāthapiṇḍado gṛhapatir vismayotphullalocanaḥ kathayati: āryaśāriputra yady evaṁ, tena hi punaḥ sūtraṁ prasāraya bhūyasyā mātrayā; cittam abhiprasādayāmīti; āyuṣmatā śāriputreṇa tat sūtram gṛhītam; anāthapiṇḍadena gṛhapatinā bhuyasyā mātrayā tīvreṇa prasādavegena cittam abhiprasāditam; yena prasādajātena samanantaram eva tat sauvarṇaṁ bhavanaṁ catūratnamayaṁ saṁvṛttam; āyuṣmatā cāsya śāriputreṇa niveditam; tato ’nāthapiṇḍadena gṛhapatinā uttarottarapravṛddhapuṇyasantatinā ṣoḍaśamahallikā vihārā māpitāḥ; ṣaṣṭiś <a class='ref fol' id='fol322b' href='#fol322b'>Folio 322b</a>ca kuṭikāvastūni; ṣoḍaśamahallikān vihārān māpayitvā ṣaṣṭiṁ ca kuṭikāvastūni sarvopakaraṇaiḥ pūrayitvā yenāyuṣmān śāriputras tenopasaṅkrāntaḥ; upasaṅkramyāyuṣmantaṁ śāriputram idam avocat: kiyatpramāṇair āryaśāriputra prayāṇakair bhagavān adhvānaṁ gacchati? tadyathā gṛhapate rājā cakravartī; kiyatpramāṇai rājā cakravartī? daśakrośakair gṛhapate rājā cakravartī prayāṇakair adhvānaṁ gacchati; tato ’nāthapiṇḍadena gṛhapatinā yāvac ca śrāvastī yāvac ca rājagṛham atrāntarād vāsakān parisaṅkhyāya parikramaṇakā māpitāḥ; dānaśalā kāritā; kālārocakaḥ puruṣaḥ sthāpitaḥ; chatradhvajapatākāśobhitāś candanavāripariṣiktāḥ surabhidhūpaghaṭikopanibaddhās toraṇāḥ kāritāḥ; kālikāni yāmikāni ca bhaiṣajyāny upasthāpitāni</p>
<h2>Messenger to Buddha</h2>
<p><a class='ref sc' id='sc50' href='#sc50'>SC 50</a>tataḥ saṁbhṛtasaṁbhāro ’nyatamaṁ puruṣam āmantrayate: ehi tvaṁ bhoḥ puruṣa; yena bhagavāṁs tenopasaṅkrāma; upasaṅkramyāsmākaṁ vacanena bhagavataḥ pādau vanditvā alpābādhatāṁ ca pṛccha alpātaṅkatāṁ ca laghūtthānatāṁ ca yātrāṁ ca balaṁ ca sukhaṁ ca anavadyatāṁ ca spārśavihāratāṁ ca; evaṁ ca vada; āgacchatu bhagavān śravastīm; ahaṁ bhagavantam upasthāsyāmi yāvajjīvaṁ <a class='ref say-v' id='say-v25' href='#say-v25'>Say-v 25</a>cīvarapiṇḍapātaśayanāsanaglānapratyayabhaiṣajyapariṣkāraiḥ sārdhaṁ bhikṣusaṅghena ḥitiḥ; evam ārya iti sa puruṣo ’nāthapiṇḍadasya gṛhapateḥ pratiśrutya yena rājagṛhaṁ tena saṁprasthitaḥ; anupūrveṇa rājagṛham anuprāptaḥ; tato mārgaśramaṁ prativinodya yena bhagavāṁs tenopasaṅkrāntaḥ; upasaṅkramya bhagavataḥ pādau śirasā vanditvā ekānte ’sthāt; ekāntasthitaḥ sa puruṣo bhagavantam idam avocat: anāthapiṇḍado bhadanta gṛhapatir bhagavataḥ pādau śirasā vandate; pūrvavad yāvat sparśavihāratāṁ ca; sukhī bhavatu bhoḥ puruṣa anāthapiṇḍado gṛhapatis tvaṁ ca; anāthapiṇḍado bhadanta gṛhapatir evam āha: āgacchatu bhagavān śravastīm; ahaṁ bhagavantam upasthāsyāmi yāvajjīvaṁ cīvarapiṇḍapātaśayanāsanaglānapratyayabhaiṣajyapariṣkāraiḥ sārdhaṁ bhikṣusaṅgheneti; adhivāsayati bhagavāṁs tasya puruṣasya tūṣṇīṁbhāvena; atha sa puruṣo bhagavatas tūṣṇīṁbhāvenādhivāsanāṁ viditvā bhagavataḥ pādau śirasā vanditvā bhagavato ’ntikāt prakrāntaḥ</p>
<h2>Buddha arrives at Śrāvastī</h2>
<p><a class='ref sc' id='sc51' href='#sc51'>SC 51</a>tato bhagavān dānto dāntaparivāraḥ, śānto śāntaparivāraḥ, mukto muktaparivāraḥ, āśvasta āśvastaparivāraḥ, vinīto vinītaparivāraḥ, arhann arhatparivāraḥ, vītarāgo vītarāgaparivāraḥ, prāsādikaḥ prāsādikaparivāraḥ; ṛṣabha iva gogaṇaparivṛtaḥ, gaja iva kalabhaparivṛtaḥ, siṁha iva daṁṣṭrigaṇaparivṛtaḥ, haṁsa iva haṁsagaṇaparivtaḥ, suparṇīva pakṣigaṇaparivṛto, vipra iva śiṣyagaṇaparivṛtaḥ suvaidya <a class='ref fol' id='fol323a' href='#fol323a'>Folio 323a</a>ivāturagaṇaparivṛtaḥ śūra iva yodhagaṇaparivṛtaḥ deśika ivādhvagagaṇaparivṛtaḥ sārthavāha iva vaṇiggaṇaparivṛtaḥ śreṣṭhīva parijanaparivṛtaḥ koṭṭarāja iva mantrigaṇaparivṛtaḥ cakravartīva putrasahasraparivṛtaḥ candra iva nakṣatragaṇaparivṛtaḥ sūrya iva rāśmisahasraparivṛtaḥ dhṛtarāṣṭra iva gandharvagaṇaparivṛtaḥ virūḍhaka iva kumbhāṇḍagaṇaparivṛtaḥ virūpākṣa iva nāgagaṇaparivṛto dhanada iva yakṣagaṇaparivṛto vemacitrīvāsuragaṇaparivṛtaḥ, śakra iva tṛdaśagaṇaparivṛto brahmeva brahmakāyaparivṛtaḥ stimita iva jalanidhiḥ sajala iva jaladharo vimada iva gajapatiḥ sudāntair indriyair asaṁkṣobhiteryāpathapracāro dvātriṁśatā mahāpuruṣalakṣaṇaih, samalaṁkṛto ’śītyanuvyañjanair virājitagātro vyāmaprabhālaṁkṛtamūrtiḥ sūryasahasarātirekaprabho jaṅgama iva ratnaparvata samantatobhadrako <a class='say-v26'></a>daśabhir balaiś caturbhir vaiśāradyais tribhir āveṇikaiḥ smṛtyupasthānair mahākaruṇayā ca samanvāgato bhikṣusaṁghena anāthapiṇḍadena ca gṛhapatinā ca saparivāreṇa śrāvastīnivāsinā ca janakāyena anekaiś ca devatāśatasahasrair anugamyamānaḥ śrāvastīṁ nagarīṁ anuprāptaḥ; yadā ḥcaḥ bhagavatā śrāvastīṁ nagarīṁ praviṣatā sābhisaṁskāraṁ nagarendrakīle dakṣiṇapādo nyastaḥ tadā ṣaḍvikāraṁ pṛthivīkampo jātaḥ; iyaṁ mahāpṛthivī calati saṁcalati saṁpracalati; vyathate pravyathate saṁpravyathate; pūrvo digbhāga unnamati pāścimo ’vanamati; paścima unnamati pūrvo ’vanamati; dakṣiṇa unnamati uttaro ’vanamati; uttara unnamati dakṣiṇo ’vanamati; anta unnamati; madhyo ’vanamati; madhya unnamati anto ’vanamati; sarvaś cāyaṁ loka udāreṇāvabhāsena sphuṭaḥ saṁvṛttaḥ sārdhaṁ lokāntarikābhir antarīkṣe ca devadundubhayas tāḍitā gaganatalasthā devatā bhagavata upariṣṭād divyāny utpalāni kṣeptum ārabdhāḥ padmāni kumudāni puṇḍarikāny agarucūrṇāni kuṅkumacūrṇāni tamālapatrāṇi divyāni māndarakāṇi puṣpāṇi kṣipanti cailavikṣepāṁś cākārṣuḥ</p>
<h2>Effects felt following Buddha’s arrival</h2>
<p><a class='ref sc' id='sc52' href='#sc52'>SC 52</a>bhagavataḥ purapraveśe imāny evaṁvidhāny āścaryāṇy abhuvan aparāṇi ca; saṁkṣiptāni viśālībhavanti nīcāny uccāni bhavanti uccāni ca samāni bhavanti hastinaḥ krośanti aśvā hreṣante ṛṣabhā nardante gṛhagatāni vividhāni vāditrabāṇḍāni svayaṁ nadanti; andhāś cakṣūṁṣi pratilabhante badhirāḥ śrotraṁ mūkāḥ pravyāharaṇasamarthā bhavanti; pariśiṣṭendriyavikalā indriyāṇi pratilabhante; madyamadākṣiptā vimadībhavanti; viṣapāyitā nirviṣībhavanti; anyonyavairiṇo maitrīṁ pratilabhante; gurviṇyaḥ svastinā prasūyante; bandhanabaddhā mucyante; adhanā dhanāni pratilabhante: imāni cānyani ḥcaḥ bhagavataḥ purapraveśe adbhutaśatasahasrāṇi prādurbhavanti</p>
<h2>The Jetavana</h2>
<p><a class='ref sc' id='sc53' href='#sc53'>SC 53</a>tato bhagavān evaṁvidhena mahatā satkāreṇa śrāvastīṁ praviṣṭaḥ; praviśya purastād bhikṣusaṁghasya <a class='ref fol' id='fol323b' href='#fol323b'>Folio 323b</a>prajñapta evāsane niṣannaḥ; athānāthapiṇḍado gṛhapatiḥ suhṛtsambandhibāndhavajanaparivṛtaḥ sauvarṇaṁ <a class='say-v27'></a>bhṛṁgāram ādāya vāridhārāṁ pātayitum ārabdhaḥ; sā na prapatati; athānāthapiṇḍado gāhapatir durmanāḥ saṁlakṣayati; mā mayā kānicit sāpakṣālāni karmāṇi kṛtāni syuḥ iti; bhagavān āha: na tvayā gṛhapate kānicit sāpakṣālāni karmāṇi kṛtāny api tv etasmin pradeśe sthitena tvayā pūrvakānāṁ samyaksaṁbuddhānām ayaṁ pradeśo niryātitaḥ; anyasmin pradeśe sthitvā pātaya; tena ḥanyasmin pradeśe sthitvāḥ pātitā; bhagavān pañcāṅgopetena svareṇa svayam eva jetavanam udghoṣayati; udghoṣyamāṇe jetavane jetaḥ kumāraḥ saṁlakṣayati; aho bata bhagavān mamāpi tatprathamataraṁ nāmodgrahaṇaṁ kuryād iti; bhagavatā jetasya kumārasya cetasā cittam ājñāya tatprathamata udgrahaṇaṁ kṛtam; idaṁ bhikṣavo jetavanam anāthapiṇḍadasyārāmaḥ iti; śrutvā jetaḥ kumāro ’tivābhiprasannaḥ mama bhagavatā tatprathamato nāmodgrahaṇaṁ kṛtam iti; tena prītiprāmodyajātena sarveṇaiva tena dravyajātena bhagavato ’rthāya catūratnamayaṁ dvārakoṣṭhakaṁ kāritam; tathā saṁgītakārair api sthaviraiḥ sūtra upanibaddham bhagavān śrāvastyāṁ viharati jetavane ’nāthapiṇḍadasyārāme iti</p>
<h2>Previous births of Anāthapiṇḍada at the time of the seven Buddhas</h2>
<p><a class='ref sc' id='sc54' href='#sc54'>SC 54</a>bhikṣavaḥ saṁśayajātaḥ sarvasaṁśayacchettāraṁ buddhaṁ bhagavantaṁ papracchuḥ: kutra bhadantānāthapiṇḍadena gṛhapatināyaṁ pṛthivīpradeśaḥ pūrvakāṇāṁ samyaksaṁbuddhānāṁ niryātitapūrvaḥ? iti; bhagavān āha; bhūtapūrvaṁ bhikṣava ekanavate kalpe vipāśyī nāma samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān; ḥsaḥ dvāṣaṣṭibhikṣuasahasraparivṛtaḥ imaṁ pradeśam anuprāptaḥ; tena khalu samayenāsyāṁ śrāvastyāṁ tiṣyo nāma gṛhapatir abhūt; tenāyaṁ pradeśaḥ ṣaṭkrośahiraṇyasuvarṇenāstīrya rājakumārasyāntikāt krītvā vipaśyinaḥ samyaksaṁbuddhasya niryātitaḥ; tasyaivāntike pravrajya sarvakleśaprahāṇād arhatvaṁ sāksātkṛtam; tiṣyasya gṛhapater bhāgineyaḥ tatsaṁparkād vipaśyini tathāgate ’tyartham abhiprasannaḥ; tena vipaśyinaḥ samyaksaṁbuddhasya <a class='ref say-v' id='say-v28' href='#say-v28'>Say-v 28</a>keśanakhastūpaḥ kāritah; sa saṁlakṣayati: ko ’sāv upāyaḥ syād yenāham etaṁ rātrau divā cānāvṛtaṁ pāśyeyam iti tasyāntevasinā samudratīrasthenāvabhāsātmakaṁ maṇiratnaṁ prāvṛtam anupreṣitam; tenāsau tasmin caitye samāropitaṁ; tadanubhāvād asau taṁ keśanakhastūpaṁ divā rātrau cānāvṛtaṁ paśyati; tataḥ prasādajātena praṇidhānaṁ kṛtaṁ: yathāyaṁ pṛthivīpradeśo mama mātulena kumārasyāntikāt krītvā hiraṇyasuvarṇenāstīrya vipaśyinaḥ samyaksaṁbuddhasya niryātitaḥ; evam aham imam pṛthivīpradeśaṁ hiraṇyasuvarṇenāstīrya saptānāṁ samyaksaṁbuddhānāṁ niryātayeyam; yaś ca teṣām apaścimaka tasyāham antike pravrajya sarvakleśaprahāṇād arhatvaṁ sākṣātkuryām iti</p>
<p><a class='ref sc' id='sc55' href='#sc55'>SC 55</a>kiṁ manyadhve bhikṣavaḥ? yo ’sau tasya gṛhapater <a class='ref fol' id='fol324a' href='#fol324a'>Folio 324a</a>bhāgineya eṣa evāsāv anāthapiṇḍado gṛhaptis tena kālena tena samayena</p>
<p><a class='ref sc' id='sc56' href='#sc56'>SC 56</a>tato ’rvāg ekatriṁśatime kalpe śikhī nāma sāstā loka utpannaḥ pūrvavad yāvad huddho bhagavān; ḥsaḥ ṣaṣṭibhikṣusahasraparivāra imaṁ pradeśam anuprāptaḥ; tena kyalu punaḥ samayena puṣyo nāma gṛhaptir abhūt; tenāyaṁ pṛthivīpradeśo ardhatṛtīyān kośān maṇibhir āstīrya kumārasyāntikān niṣkrīya śikhinaḥ samyaksaṁbuddhasya saśrāvakasaṁghasya niryātitaḥ; syāt khalu yuṣmākaṁ bhikṣavo ’nyatamaḥ sa tena kālena tena samayena puṣyo nāma grhapatir abhūd iti? na khalv evaṁ draṣṭavyam, api tv eṣa evāsāv anāthapiṇḍado gṛhaptis tena kālena tena samayena</p>
<p><a class='ref sc' id='sc57' href='#sc57'>SC 57</a>tato ’rvak tasminn evaikatriṁśatime kalpe viśvabhuṅ nāma śāstā loka utpannaḥ pūrvavad yāvad buddho bhagavān; sa ṣāṣṭibhikṣusahasraparivāraḥ imaṁ pradeśam anuprāptaḥ; tena khalu samayena māghur nāma gṛhapatir abhūt; tenāyaṁ pradeśo dvau krośau muktikābhir āstīrya kumārasyāntikān niṣkrīya viśvabhujaḥ samyaksaṁbuddhasya saśrāvakasaṁghasya niryātitaḥ; syāt khalu yuṣmākan bhikṣavo ’nyatamaḥ <a class='ref say-v' id='say-v29' href='#say-v29'>Say-v 29</a>sa tena kālena tena samayena māghur māghur nāma gṛhapatir abhūd iti? na khalv evaṁ draṣṭavyam api tv eṣa evāsāv anāthapiṇḍado gṛhapatis tena kālena tena samayena</p>
<p><a class='ref sc' id='sc58' href='#sc58'>SC 58</a>tato ’rvāg asmin bhadrake kalpe krakutsundo nāma śāstā loka utpannaḥ pūrvavad yāvad buddho bhagavān; sa catvāriṁśadbhikṣusahasraparivāra imam pradeśam anuprāptaḥ; tena khalu samayena bhavadatto nāma gṛhapatir abhūt; tenāpy ayaṁ prādeśo gobhiḥ pūrayitvā kumārasyāntikān niṣkrīya krakutsundasya samyaksaṁbuddhasya saśravakasaṁghasya niryātitaḥ; syāt khalu yuṣmākaṁ bhikṣavo ’nyatamaḥ sa tena kālena tena samayena bhavadatto nāma gṛthapatir abhūd iti? na khalv evaṁ draṣṭavyam, api tv eṣa evāsāv anāthapiṇḍado gṛhapatis tena kālena tena samayena</p>
<p><a class='ref sc' id='sc59' href='#sc59'>SC 59</a>tato ’rvāg asminn eva bhadrake kalpe triṁṣadvarṣasahasrāyuṣi prajāyāṁ kanakamunir nāma śāstā loka udapādi pūrvavad yāvad buddho bhagavān; sa triṁśadbhikṣusahasraparivāraḥ imaṁ pradeśam anuprāptaḥ; tena khalu samayena bṛhaspatir nāma gṛhapatir abhūt; tenāpy ayaṁ pradeśaḥ paṭṭair āstīrya kumārasyāntikān niṣkrīya niṣkrīya kanakamuneḥ samyaksaṁbuddhasya saśrāvakasaṁghasya niryātitāḥ; syāt khalu ḥyuṣmākaṁḥ bhikṣavo ’nyatamaḥ sa tena kālena tena samayena bṛhaspatir nāma gṛhapatir abhūd iti? na khalv evaṁ draṣṭavyam; api tv esa evāsāv anāthapiṇḍado gṛhapatis tena kālena tena samayena</p>
<p><a class='ref sc' id='sc60' href='#sc60'>SC 60</a>tato ’rvāg asminn eva bhadrake kalpe viṁśativarṣasahasrāyuṣi prajāyāṁ kāśyapo nāma samyaksaṁbuddho loka udapādi pūrvavad yāvad buddho bhagavān: sa viṁśatisahasraparivāraḥ imaṁ pradeśam anuprāptaḥ; tena khalu samayena āṣāḍho nāma gṛhapatir abhūt; tenāpy ayaṁ pṛthivīpradeśo ardhakroṣaṁ sauvarṇair yāvair āstīrya <a class='ref fol' id='fol324b' href='#fol324b'>Folio 324b</a>kumārasyāntikān niṣkrīya kāśyapasya samyaksaṁbuddhasya saśrāvakasaṁghasya niryātitaḥ ; syāt khalu yuṣmākaṁ bhikṣavo anyatamaḥ sa tena kālena tena samayena āṣāḍho nāma gṛhapatir ahbūd iti: na khalv evaṁ draṣṭavyam, api tv eṣa evāsāv anāthapiṇḍado gṛhapatis tena kālena tena samayena <a class='say-v30'></a></p>
<p><a class='ref sc' id='sc61' href='#sc61'>SC 61</a>etarhy apy ahaṁ bhikṣavaḥ śāstā loka utpannas tathāgato ’rhan samyaksaṁbuddhaḥ vidyācaraṇasaṁpannaḥ sugato lokavid anuttaraḥ puruṣadamyaśarathiḥ śāstā devamanuṣyāṇāṁ buddho bhagavān; aham apy ardhatrayodaśaśataprivāra imaṁ pradeśam anuprāptaḥ; etarhy apy anāthapiṇḍadena gṛhapatinā ṣoḍaśalāṅgalāvaktākoṭai saṁstareṇa saṁstīrya jetasya kumārasyāntikān niṣkrīya mama saśrāvakasaṁghasya niryātitaḥ</p>
<p><a class='ref sc' id='sc62' href='#sc62'>SC 62</a>bhaviṣyati bhikṣavo ’nāgate ’py aśītivarṣasahasrāyuṣi prajāyāṁ maitreyo nāma śāstā ṣaṇṇavatyarhatkoṭīsahasraparivāra imaṁ pradeśam āgamiṣyati; tena khalu samayena sudhano nāma gṛhapatir udbhaviṣyati; so ’pīmaṁ pradeśaṁ trīṇi yojanāni hiraṇyasuvarṇenāstīrya kumārasyāntikān niṣkrīya maitreyasya saśrāvakasaṁghasya niryātayiṣyati; tasyaiva śāsane pravrajya sarvakleśaprahāṇād arhatvaṁ sākṣātkariṣyati; syāt khalu yuṣmākaṁ bhikṣavo ’nyatamaḥ sa tena kālena tena samayena sudhano nāma gṛhaptir abhūd iti? na khalv evaṁ draṣṭavyam, api tv eṣa evāsāv anāthapiṇḍado gṛhapatiḥ sudhano nāma grhapatir udbhaviṣyati</p>
<h2>Anāthapiṇḍada has the power to see absconded treasures, no matter whether close or far away</h2>
<p><a class='ref sc' id='sc63' href='#sc63'>SC 63</a>athānāthapiṇḍado gṛhapatir nidhīn paśyati svāmikān apy asvāmikān api sthalagatān api jalagatān api ye ’pi dūre ye ’py antike; sāmantakena śabdo nisṛta anāthapiṇḍado gṛhaptir nidhīn paśyati sasvāmikān ḥapiḥ asvāmikān api sthalagatān api jalagatān api ye ’pi dūre ye ’py antike iti; tena khalu samayena saṁbahulānāṁ nānātīrthikaśramaṇabrāhmaṇacarakaparivrājakānāṁ kutūhalaśālāyāṁ saṁniṣaṇṇānāṁ saṁnipatitānām ayam evaṁrūpo ’bhūd antarākathāsamudāhāraḥ; katamena bhavanto lakṣaṇena samanvāgato ’nāthapiṇḍado gṛhapatir nidhīn paśyati sasvāmikān apy asvāmikān api sthalagatān api jalagatān api ye ’pi dūre ye ’py <a class='ref say-v' id='say-v31' href='#say-v31'>Say-v 31</a>antike? tena khalu samayena upagur nāma māṇava tasyām eva parṣadi saṁnisaṇṇo ’bhūt saṁnipatitaḥ; sa kathayati: alpotsukā yūyaṁ bhavanto bhavantu; ahaṁ vicārya bhavatām kathayiṣyāmi yena lakṣaṇena samanvāgato ’nāthapiṇḍado gṛhapatir nidhīn paśyati sasvāmikān apy asvamikān api sthalagatān api jalagatān api ye ’pi dūre ye ’py antike iti; so ’nāthapiṇḍadasya gṛhapateś cāravihārānveṣatatparaḥ pṛṣṭhataḥ pṛṣṭhataḥ samanubaddho yāvad apareṇa samayenānāthapiṇḍado gṛhapatir nadyām ajiravatyāṁ snātvā uttīrṇaḥ; tasya tena pṛṣṭhena talaprahāro dattaḥ; anāthapiṇḍado gṛhapatiḥ paśyann eva tūṣṇīm avasthitaḥ; sa kathayati: <a class='ref fol' id='fol325a' href='#fol325a'>Folio 325a</a>vijñāto ’si gṛhapate kṣāntisauratyasamanvāgataḥ tvam yena nidhīn paśyasi sasvāmikān apy asvāmikān api sthalagatān api jalagatān api ye ’pi dūre ye ’py antike iti; tena tīrthyānām ārocitam; tīrtyair api vikatthamānaiḥ samantād ārocitam; sāmantena śabdo visṛtaḥ; athānāthapiṇḍado gṛhapatiḥ kṣāntisauratyasamanvāgataḥ yena nidhīn paśyati sasvāmikān apy asvāmikān api sthalagatān api jalagatān api ye ’pi dūre ye ’py antike iti; etat prakaraṇaṁ bhikṣavo bhagavata ārocayanti; bhagavān āha; tīrthyakoṭiśatasahasreṇāpi bhikṣavo na sukaram ājñātuṁ yena lakṣaṇena samanvāgato ’nāthapiṇḍado gṛhapatir nidhīn paśyati api tu ratnacitrāntakośo ’nāthapiṇḍado gṛhaptir hiraṇyeśvaraś ca yena nidhīn paśyati sasvāmikān apy asvāmikān api sthalagatān api jalagatān api ye ’pi dūre ye ’py antike</p>
<p><a class='ref sc' id='sc64' href='#sc64'>SC 64</a>bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kiṁ bhadānta anāthapiṇḍadena gṛhapatinā karma kṛtaṁ yasya karmaṇo vipākena ratnacitrāntakośo hiranyeśvaraś ca saṁvṛttaḥ? bhagavān āha: anāthapiṇḍadenaiva bhikṣavo gṛhapatinā karmāṇi kṛtyāny upacitāni labdhasaṁbhārāṇi pariṇatapratyayāny oghavat pratyupasthitāny avaśyabhāvīni; anāthapiṇḍadena gṛhapatinā karmāṇi kṛtāny upacitāni ko ’nyaḥ pratyanubhaviṣyati; na bhikṣavaḥ karmāṇi kṛtany upacitāni bāhye pṛthivīdhātau ḥvipacyanteḥ nābdhātau na tejodhātau na vāyudhātāv api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:</p>
<blockquote class='gatha'>
<p><a class='ref sc' id='sc65' href='#sc65'>SC 65</a>na praṇaśyanti karmāṇy api kalpaśatair api |<br>
sāmagrīṁ prāpya kālaṁ ca phalanti khalu dehinām || <a class='ref say-v' id='say-v32' href='#say-v32'>Say-v 32</a></p>
</blockquote>
<h2>The story of the Pratyekabuddha (concerning a previous life of Anāthapiṇḍada)</h2>
<p><a class='ref sc' id='sc66' href='#sc66'>SC 66</a>bhūtapūrvaṁ bhikṣavo anyatarasmin karvaṭake gṛhapatiḥ prativasty āḍhyo mahādhano mahābhogo vistīrṇaviśālapratigraho vaiśravaṇadhanasamudito vaiśravaṇadhanapratispardhī; sa saṁprāpte vasantakālasamaye saṁpuṣpiteṣu haṁsakrauñcamayūraśukasārikākokilajīvajīvakanirghoṣite vanaṣaṇḍe sāntarjanena udyānabhūmiṁ nirgataḥ; asati buddhānām utpāde pratyekabuddhā loka utpadyante hīnadīnānukampakāḥ prāntaśayanāsanabhaktā ekadakṣiṇīyā lokasya; yāvad anyataro pratyekabuddho janapadacārikāṁ caraṁs taṁ karvaṭakam anuprāptaḥ; sa tasmin udyāne ’nyatarasmin pradeśe sthitaḥ; udyānapālena puruṣeṇa tasya gṛhapater niveditam; athāmuṣmin pradeśe śāntātmā pravrajito ’vatiṣṭhate iti; tasya śrutvā saumanasyam utpannam; bhāgy ahaṁ yasya me udyāne tādṛśaḥ pravrajito ’vasthitaḥ iti prasādajātas taddarśanāya saṁprasthitaḥ; sa mahātmā nirupadhiśeṣam nirvāṇadhātuṁ praviśya parinirvṛtaḥ; tatas tena gṛhapatinā suhṛtsaṁbandhibāndhavāntarjanasahīyena mahatā satkāreṇa dhyāpitaḥ; sā <a class='ref fol' id='fol325b' href='#fol325b'>Folio 325b</a>citā kṣīreṇa nirvāpitā; tāny asthīni sphaṭikamaye kumbhe ratnair vyāmiśrya prakṣiptāni; tāny antaḥsthāny avabhāsante śabdaṁ ca kurvanti; tatas tena pādayor nipatya praṇidhānaṁ kṛtam; yathā tasyāsthīni ratnamiśrāṇy atyarthaṁ bhāsante śabdaṁ ca kurvanti evam evāham anena kuśalamūlena ratnacitrāntakośaḥ syāṁ hiraṇyeśvaraś ca iti</p>
<p><a class='ref sc' id='sc67' href='#sc67'>SC 67</a>kiṁ manyadhve bhikṣavaḥ? yo ’sau gṛhapatiḥ tena kālena tena samayena eṣa evāsāv anāthapiṇḍado gṛhapatiḥ; yad anena pratyekabuddhe kārāṁ kṛtvā praṇidhānaṁ kṛtaṁ yac ca tiṣyasya gṛhapates bhāgineyena satā vipaśyinaḥ samyaksaṁbuddhasya keśanakhastūpe avabhāsātmake maṇir āropitaḥ tasya karmaṇo vipākena ratnacitrāntrakośo hiraṇyeśvaraś ca saṁvṛttaḥ; iti hi bhikṣava ekāntakṛṣṇānāṁ karmaṇāṁ ekāntakṛṣṇo vipākaḥ ekāntaśuklānām ekāntaśuklo vyatimiśrāṇām vyatimiśraḥ; tasmāt tarhi bhikṣavaḥ evaṁ śikṣitavyam yat <a class='ref say-v' id='say-v33' href='#say-v33'>Say-v 33</a>kṛṣṇāṇi karmāṇy apāsya vyatimiśrāṇi ca ekāntaśukleṣv eva karmasv ābhogaḥ karaṇīyaḥ ity evaṁ vo bhikṣavaḥ śikṣitāvyam</p>
<blockquote class='gatha'>
<p><a class='ref sc' id='sc68' href='#sc68'>SC 68</a>antaroddānam</p>
<p><a class='ref sc' id='sc69' href='#sc69'>SC 69</a>tiṣyaḥ puṣyaś ca māghuś ca bhavadatto bṛhaspatiḥ |<br>
āṣāḍhaś ca sudattaś ca sudhano bhavati paścimam ||<br>
hiraṇyaṁ ca suvarṇaṁ ca maṇimuktā tṛtīyakam |<br>
gobhiḥ paṭair yavaiḥ koṭir hiraṇyena samucchritā ||</p>
</blockquote>
<h2>Disciplinary prescriptions</h2>
<p><a class='ref sc' id='sc70' href='#sc70'>SC 70</a>yadānāthapiṇḍadena gṛhapatinā koṭīsaṁstareṇa saṁstīrya jetasya kumārasya sakāśān niṣkrīya buddhapramukhāya bhikṣusaṁghāya niryātitaṁ tadā nānādeśanivāsinaḥ śrāddhāś caityābhivandakā śrāvastīṁ gacchanti; teṣāṁ kecid abhiprasannāḥ kathayanti: ārya vayam apy āryasaṁghāya jetavane kiṁcid vastu kārayema –für kārayāma?– iti; bhikṣavaḥ kathayanti: mūlyena bhūmiṁ krītvā kārayata; ārya kiyatā mūlyena dīyate iti; iyatā hiraṇyena; ārya kuto ’smākam etāvad bhavati; tathāpi tu yady etasmin pradeśe labhāmahe kārayāma iti</p>
<p><a class='ref sc' id='sc71' href='#sc71'>SC 71</a>etat prakaraṇaṁ bhikṣavo bhagavata ārocayanti; bhagavān āha: gṛhapatir avalokayitavyaḥ; yady anujānīte kārayitavyam iti; bhikṣubhir anāthapiṇḍado gṛhapatir avalokitaḥ; sa kathayati; māmāgamya śrāddhā brāhmaṇagṛhapatayaḥ saṁghasyārthāya puṇyakriyāvastu kurvanti anujānāmi; pudgalasya kurvanti nānujānāmi iti</p>
<p><a class='ref sc' id='sc72' href='#sc72'>SC 72</a>etat prakaraṇaṁ bhikṣavo bhagavata ārocayanti; bhagavān āha; tasmād anujānāmi saṁghasyārthāya kārayitavyam; pudgalasyārthāya dānapatir avalokayitavyaḥ; yady anujānīte kārayitavyam; nānujānīte, na kārayitavyam iti</p>
<p><a class='ref sc' id='sc73' href='#sc73'>SC 73</a>āgantukā bhikṣavaḥ caityavandakā śrāvastīm āgatāḥ; te yathāsaṁstutikayā bhikṣūṇāṁ sakāśe ’vatīrṇāḥ; anyeṣāṁ saṁstutikā <a class='ref say-v' id='say-v34' href='#say-v34'>Say-v 34</a>na santi te vihanyante; asyām utpattau bhagavān āha: āgantukānām arthāya anuddiṣṭaṁ vastu sthāpayitavyam iti; anyatamasmin karvaṭake vihāraḥ; tatra bhikṣavo <a class='ref fol' id='fol326a' href='#fol326a'>Folio 326a</a>varṣā upagataḥ; yāvat tasmin karvaṭake ’ntarvarṣe bhayam utpannam; tannivāsino bhikṣavaḥ saṁtrastā apravāritāḥ santaḥ śrāvastīm āgatāḥ; te bhikṣubhiḥ pratiśrāmitāḥ mārgaśrame prativinodite kathayanti: āyuṣmantaḥ śayanāsanam uddiśatha iti; te ’ntarvarṣam iti kṛtvā noddiśanti; āgantukā bhikṣava avadhyāyanti kṣipanti vivācayanti; katham idānīṁ yūyam āyuṣmantaḥ sthitasya eva śāstuḥ śāsanam antardhāpayatha; yady asti vo kaukṛtyaṁ yathāvṛddhikayā prayacchata śayanāsanam iti; tathāpi te noddiśanti; etat prakaraṇaṁ bhikṣavo bhagavata ārocayanti; asyām utpattau bhagavān āha: tasmād anujānāmi bhaṅgikabhagnakānāṁ bhikṣūṇām arthāya dvitīyā varṣopanāyikā kartavyā iti; bhikṣavo na jānate: kathaṁ kartavyā iti; bhagavān āha: traimāsikī pravāraṇā kartavyā śrāvaṇamāse tu dvitīyā varṣopanāyikā kartavyā iti; uktaṁ bhagavatā: bhaṅgibhagnakānāṁ bhikṣūṇām arthāya dvitīyā varṣopanāyikā kartavyā iti</p>
<p><a class='ref sc' id='sc74' href='#sc74'>SC 74</a>yāvad apare ’pi bhaṅgibhagnakā bhikṣavaḥ śrāvastīm āgatāḥ; etat prakaraṇaṁ bhikṣavo bhagavata ārocayanti; bhagavān āha: bhaṅgibhagnakān mayā bhikṣavo bhikṣūn āgamya dvitīyā varṣopanāyikā prajñaptā, na tṛtīyā; bhaṅgibhagnakās tu bhikṣavaḥ yathāsaṁstutikayā viśrāmayitavyāḥ; bhikṣavaḥ tān karmādānaṁ kārayanti; bhagavān āha: na te karmādānaṁ kārayitavyāḥ iti; bhikṣavas teṣāṁ lābham anuprayacchanti; bhagavān āha: na teṣāṁ lābho deyah; bhikṣava āmiṣalābham api nānuprayacchanti; bhagavān āha: āmiṣalābhas teṣāṁ no tu vastralābha iti <a class='ref say-v' id='say-v35' href='#say-v35'>Say-v 35</a></p>
<p><a class='ref sc' id='sc75' href='#sc75'>SC 75</a>ṣrāddhaiḥ prabhūtā vihārāḥ kāritāḥ; śrāvastyām alpā bhikṣava varṣā upagatāḥ; te śūnyakās tiṣṭhanti; dānapatīnāṁ paribhogānvayaṁ puṇyaṁ na bhavati; vātaputraiś cāvāsyante; bhagavāṇ āha: sarve uddeṣṭavyāḥ pratyekam ekaikasya dvau trayaś catvāro vā yathāpramāṇataḥ sarve paribhoktavyāḥ, kvacit pūrvāhṇe sthātavyam, kvacin madhyāhne, kvacid aparāhṇe, kvacid rātrau vastavyam iti; bhikṣavas te punaḥ karma na kurvanti pralubhyante; bhagavān āha: dānapatir utsāhayitavyaḥ; sa vai saṁpadyata ity evaṁ kuśalam, no cet saṁpadyate sāṁghikena pratisaṁstartavyāḥ; na cet śakyate yāvatāṁ śakyate tāvatāṁ saṁskāraḥ kartavyaḥ, anye vyupekṣitavyāḥ iti</p>
<p><a class='ref sc' id='sc76' href='#sc76'>SC 76</a>yadā bhagavataḥ vaistārikaṁ saṁvṛttaṁ tadā bahavo bhikṣavaḥ śrāvastīm āgatāḥ; te layane nirvihanyante; bhagavān āha: dvayos trayāṇām coddeṣṭavyam antataḥ sarveṣāṁ sāmānyena niṣadanaprāmāṇikam uddeṣṭavyam udakasthālakasthānapānīyabhaiṣajyadantakāṣṭhapātrasthānaṁ varjayitvā; sāmīcī ca parasparam upacāras tu sāmānya eva noddeṣṭavya iti</p>
<p><a class='ref sc' id='sc77' href='#sc77'>SC 77</a>uktaṁ bhagavatā; ekāny araṇyāni vṛkṣamūlāni śūnyāgārāṇi parvatakandaragiriguhapalālapuñjābhyavakāśaśmaśānavanaprasthāni <a class='ref say-v' id='say-v36' href='#say-v36'>Say-v 36</a>prāntāni śayanāsanāni dhyāyata, bhikṣavaḥ, mā pramādyata, mā paścād vipratisāriṇo <a class='ref fol' id='fol326b' href='#fol326b'>Folio 326b</a>bhūta iti; āraṇyakatvasya ca bahudhā varṇo bhāṣitaḥ</p>
<p><a class='ref sc' id='sc78' href='#sc78'>SC 78</a>tadā kecid bhikṣava āraṇyakatvaṁ samādāya araṇye ’dhyavasthitāḥ; te tatra coraiḥ muṣyante; muṣitāḥ santaḥ brāhmaṇagṛhapatikulebhyaś cīvarārthaṁ paryeṣṭim āpadyamānāḥ riṁcanty uddeśaṁ pāṭham svādhyāyaṁ yogaṁ manasikāram; etat prakaraṇam bhikṣavo bhagavata ārocayanti; asyām utpattau bhagavān āha: āraṇyakānāṁ bhikṣūṇām arthāya vastu sthāpayitavyam iti; uktaṁ bhagavatā: āraṇyakānāṁ bhikṣūṇām arthāya vastu sthāpayitavyam iti; bhikṣava aprakāśe sthāpayanti; āraṇyako bhikṣuḥ pātracīvaraṁ sthāpayitvā dvāraṁ baddhvā tāḍakam ādāya prakrāntaḥ; anayeṣām āraṇyakānāṁ bhikṣūṇām vighāto jātaḥ; bhagavān āha: prakāśe sthāne āraṇyakānāṁ bhikṣūṇāṁ vastu sthāpayitavyam iti; upanandasyānyatamena gṛhapatinā vihāraḥ kāritaḥ; sa tatra na prativasati; yo bhikṣur āgantuka āgacchati tasmai vastu dadāti lābhaṁ tv ātmanā gṛhṇāti; yāvad anyatamas traicīvariko bhikṣur āgataḥ; tenāsau vihāro dṛṣṭaḥ śūnyaḥ; sa pṛcchati, kasyāyaṁ vihāraḥ iti; bhikṣavaḥ kathayanti: upanandasya bhikṣoḥ; sa tena gatvā yācitaḥ; sa kathayati: ayaṁ vihāraḥ, prativasa; yo ’tra lābhaḥ sa mama iti; tatrāvasthitaḥ; tenāsau vihāro na kadācit saṁmṛṣṭaḥ, na sukumārī gomayakārṣī na dattā; yāvad asau tasmād vihārād apakrāntaḥ; anyo bhikṣur āgataḥ; so ’py upanandasya sakāśād yācitvā tasmin vihāre ’vasthitaḥ; paśyati taṁ vihāraṁ saṁkāraparipūrṇam; tenāsau saṁmṛṣṭaḥ saṁkāraṁ chorayitvā saṁmārjanīṁ gṛhītvaiva saṁkārakuṭasamīpe ’vasthitaḥ, yāvad anyatamena bhikṣuṇā dṛṣṭaḥ; sa kathayati: āyuṣman kiṁ tvaṁ saṁmārjanīvyagrahasta evāvatiṣṭhase, neyaṁ saṁmārjanī sthāpyata? iti; sa kathayati: ko ’py atra hastarakṣāsthitaḥ, tena na kadācit saṁmārjanīpadam api dattam iti; sa kathayati: amuko ’tra traicīvariko <a class='ref say-v' id='say-v37' href='#say-v37'>Say-v 37</a>bhikṣur avasthitaḥ iti; yāvat tenāsau piṇḍapātam aṭatā dṛṣṭa upālabdhaś ca; sa kathayati: upanando lābhaṁ gṛhṇāti ahaṁ tasya vihāraṁ śodhayāmi? iti; etat prakaraṇaṁ bhikṣavo bhagavata ārocayanti; asyām utpattau bhagavān āha: yo lābhaṁ gṛhṇāti tena vihāraḥ saṁmārṣṭavyaḥ iti</p>
<p><a class='ref sc' id='sc79' href='#sc79'>SC 79</a>uktaṁ bhagavatā: abhyatītakālagatānāṁ dānapatīnām nāmnā dakṣiṇā ādeṣṭavyā iti; saṁghasthaviro ’bhyatītakālagatānāṁ dānapatīnām arthāya gāthāṁ bhāṣate; anyatamaś ca gṛhapatir vihāram āgataḥ; tenāsau śrutaḥ; dakṣiṇām ādiśat; sa tasya sakāśam upasaṁkrāntaḥ kathayati: ārya yady ahaṁ vihāraṁ kārayāmi mamāpi nāmnā dakṣiṇām uddiśasi iti; sa kathayati: kāraya suṣṭv ādiśāmi iti; yāvat tena gṛhapatinā vihāraḥ kāritaḥ; tatrānena na kiṁcid dattaṁ; sa śūnya evāvasthitaḥ; yāvat tena gṛhapatinā dṛṣṭaḥ; sa vihāram āgamya kathayati: ārya madīyo vihāraḥ śūnya avasthitaḥ, na tatra kaścid bhikṣuḥ prativasati iti; saṁghasthaviraḥ kathayati: bhadramukha utsvedyaḥ; sa gṛhapatiḥ kathayati: ārya ūṣare jaṁgale kāritaḥ, kathaṁ utsvedyo bhavati? gṛhapate <a class='ref fol' id='fol327a' href='#fol327a'>Folio 327a</a>nāham etat saṁdhāya kathayāmi api tu tatra lābho nāsti iti; sa kathayati: ārya idānīṁ yo madīye vihāre prativasati tam ahaṁ paṭenācchādayāmi; iti lābho labhyate iti upanandena anupūrveṇa svabhāga iva udgṛhītaḥ; so ’nyatraiva prativasati; sa śūnyas tiṣṭhati, yāvad anyatamaḥ piṇḍapātiko caityābhivandakaḥ śrāvastīm āgataḥ; tenāsau vihāraḥ śūnyo dṛṣṭaḥ; sa bhikṣūn pṛcchati; kasyāyaṁ vihāraḥ iti; taiḥ samākhyātam: sāṁghiko ’yaṁ vihāraḥ kiṁ tūpanandasya bhikṣor uddiṣṭa iti; sa upanandasya sakāśam upasaṁkrāntaḥ: tavoddiṣṭo ’yaṁ vihāro ’tra tiṣṭhāmi iti; sa kathayati: evaṁ kuruṣva iti; sa tatrāvasthitaḥ; sa piṇḍapātiko dakṣo ’nalasaḥ; tenāsau pratidinam upaliptasaṁmṛṣṭaṁ kriyate; pañcānuśaṁsā saṁmarjane; ātmanaś cittaṁ prasīdati; parasya cittaṁ <a class='say-v38'></a>prasīdati; devatā āttamanaso bhavanti; prāsādikasaṁvartanīyaṁ kuśalamūlam upacinoti; kāyasya bhedāt sugato svargaloke deveṣūpapadyata iti; ye taṁ vihāram upaliptasaṁmṛṣṭaṁ paśyanti te tasya gṛhapater gatvā ārocayanti; sa śrutvā prāmodyam utpādayati; yāvad apareṇa samayena svayam evāgataḥ paśyati tathaiva taṁ vihāram upaliptasaṁmṛṣṭam; so ’bhiprasannaḥ; tenāsau piṇḍapātikaḥ paṭenācchāditaḥ; upanandena śrutam; sa tvaritatvaritaṁ gataḥ kathayati; piṇḍapātika mamāyaṁ vihāra uddiṣṭaḥ, prayaccha me paṭakam iti; piṇḍapātika saṁlakṣayati: lābhātmako ’yaṁ yadi na dāsyāmi tathāpy ayaṁ balād grahīṣyati māṁ ca vihārān niṣkāsayiṣyati iti; tena tasya samarpitaḥ iti; etat prakaraṇaṁ bhikṣavo bhagavata ārocayanti; asyām utpattau bhagavān āha: yasya prasannaḥ prasannādhikāraṁ karoti tasyaiva sa; upanandasya tu vārṣiko lābhaḥ iti</p>
<p><a class='ref sc' id='sc80' href='#sc80'>SC 80</a>guṇapriyo lokaḥ prapīḍya prapīḍyātmānaṁ sa putradāraṁ ca; guṇavadbhyo dānam anuprayacchanti śrāddhā brāhmaṇagṛhapatayaḥ; āraṇyakān bhikṣūn upanimantrya bhojayanti; āraṇyakānāṁ bhikṣūṇām antargṛhe bhoktuṁ gatānām adattādāyikair vihārā muṣyante; bhagavān āha: dvāraṁ baddhvā kuñcikām ādāya prakramitavyam iti; corā adattādāyikā pratikuñcikayā muṣanti; bhaganān āha: ārakṣakaṁ bhikṣuṁ sthāpayitvā gantavyam; tasya piṇḍakenāvighātaḥ kartavyaḥ iti; adattādāyikā anyaṁ bhikṣuṁ gṛhītvā gacchanti; sa kathayati: muñca dvāram iti; bhagavān āha; saṁjñā kartavyā sajvaro nirjvara iti; yadi kathayati sajvara iti na moktavyam; atha kathayati nirjvara iti moktavyam; api tv āraṇyakena bhikṣuṇā ardhaśākhā upasthāpayitavyā iti; uktaṁ bhagavatā: āraṇyakena bhikṣuṇā ardhaśākhā upasthāpayitavyā iti; bhikṣavo na jānīte kedṛśī ardhaśākhā iti; bhagavān āha: kukkuro bhikṣavo ardhaśākhā tasya pātraśeṣaṁ dātavyam; āraṇyakair bhikṣubhir kukkurā upasthāpitā; te stūpāṅgaṇaṁ vihāraṁ ca nakharikābhir upalikhanti uccāraprasrāveṇa nāśayanti; bhagavān āha: kukkurapoṣakasyāhaṁ bhikṣavo <a class='ref say-v' id='say-v39' href='#say-v39'>Say-v 39</a>bhikṣor āsamudācārikān dharmān prajñāpayāmi, <a class='ref fol' id='fol327b' href='#fol327b'>Folio 327b</a>kukkurapoṣakena bhikṣuṇā kālyam evotthāya stūpāṅgaṇaṁ vihāraś ca pratyavekṣitavyaḥ yan nakharikābhir upalikhitaṁ tat samaṁ kartavyam; uccāraprasrāvaś chorayitavyaḥ, kukkurapoṣako bhikṣur yathāprajñaptān āsamudācārikān dharmān asamādāya vartate, sātisāro vartate</p>
<h2>Upananda’s misdemeanours</h2>
<p><a class='ref sc' id='sc81' href='#sc81'>SC 81</a>āyuṣmān upanando ’nyatamasmin vihāre saṁghasthaviraḥ, yāvat tatrānyatamaḥ saṁghasthaviraḥ āgataḥ; upanandaḥ saṁlakṣayati: mayā nāmeha vihāre saṁghasthavireṇa bhūtvā dvitīyasthavireṇa bhavitavyam; gacchāmy anyaṁ vihāram iti; so ’nyaṁ vihāraṁ gataḥ; tato vihārād asau gataḥ; tasmin yo dvitīyasthavirasya lābha sa saṁghasthavirasya; sa saṁlakṣayati: ihāpi me eva lābha iti; tatrāpi me sa eva lābhaḥ, kiṁ vinā prayojanena saṁghasthaviratvaṁ karomi iti; sa punas tvaritatvaritam eva vihāraṁ saṁprasthitaḥ; ardhoddiṣṭaśayanāsane vihāraṁ praviṣṭaḥ; sa kathayati: yathāvṛddhikayā vihāram uddiśa iti; bhikṣavo ’tikrānta iti kṛtvā noddiśanti; upanandaḥ kathayati: āyuṣmanta kiṁ tiṣṭhata eva śāstuḥ śāsanam antardhāpayata, yathāvṛddhikayā uddiśata vihāraṁ iti; etat prakaraṇaṁ bhikṣavo bhagavata ārocayanti; bhagavān āha: yaḥ saṁghikena vā staupikena ḥvāḥ karaṇīyena gato bhavati tasya śayanāsanaṁ yathāvṛddhikayā uddeṣṭavyam, anyatra yathāgatyā iti <a class='ref say-v' id='say-v40' href='#say-v40'>Say-v 40</a></p>
<p><a class='ref sc' id='sc82' href='#sc82'>SC 82</a>upananda atilobhena dvayor vihārayor varṣā upagataḥ ubhayavaihārikaṁ lābhaṁ lapsayata iti sa vṛttāsu varṣāsu lābhaṁ prārthayate naitasmin labhyate nāpy aparasmin; śayanāsanodddeśakān bhikṣūn paribhāṣata; etat prakaraṇam bhikṣavo bhagavata ārocayanti; bhagavān āha: varṣoṣito ’sau deyo ’sya lābhaḥ iti; bhikṣava ubhayavihārābhyām api prayacchanti; bhagavān āha: na tatrobhayavihārābhyāṁ dātavyam; ekasmāt prayacchanti; anye bhikṣavo ’vadhyāyanti kṣipanti vivācayanti: uhayavihārayor varṣoṣitaḥ kimartham ekasamād dīyate iti; ḥetat prakaraṇaṁ bhikṣavo bhagavata ārocayanti; bhagavān āha:ḥ ubhayavihārābhyām apy ardhārdhaṁ deyam, na ca punar bhikṣuṇā dvayor vihārayor upagantavyaṁ; upagacchati, sātisāro bhavati</p>
<p><a class='ref sc' id='sc83' href='#sc83'>SC 83</a>anyatamena gṛhapatinā dvau vihārau kāritau, eka āraṇyakānāṁ, divtīyo grāmāntikānām; ācaritam tasya gṛhapter varṣoṣitasya bhikṣusaṁghasya ekaikaṁ bhikṣuṁ paṭenācchādayitum; sa paṭakān ādāya āraṇyakānāṁ vihāraṁ saṁprasthitaḥ; upanandena śrutam; āraṇyake vihāre lābho dīyate iti; tena nandasya saṁdiṣṭam; yady atra lābho dīyate tad grahīṣyasi ity uktvā sa tvaramāṇaḥ āraṇyakaṁ vihāraṁ saṁprasthitaḥ; tena gṛhapatinā dṛṣṭaḥ; sa saṁlakṣayati: yādṛśo ’sya padoddhātaḥ; gato ’yam āraṇyakaṁ vihāram, kim atra prāptakālam, ihaiva tāvat grāmāntikavihāre dadāmi; paścāt tatra dāsyāmi iti; sa pratinivartya paṭakāṁś cārayitum ārabdhaḥ; nandena hastaḥ prasāritaḥ; gṛhapatinā paṭako dattaḥ; bhūyaḥ prasārayati; gṛhapatiḥ kathayati: ārya dattas te paṭakaḥ, kiṁ bhūyaḥ prasārayasi iti; sa kathayati: <a class='ref fol' id='fol328a' href='#fol328a'>Folio 328a</a>gṛhapate upanandas tava vihāre varṣoṣitaḥ tasya santakaṁ prārthayāmi iti; gṛhaptiḥ kathayati: ḥāryaḥ svahastena bhagavata dānaṁ praśastam, svahastenaiva dāsyāmi iti; sa lajjitas tūṣṇīm avasthitaḥ; upanandaḥ saṁlakṣayati: cirayaty asau gṛhapatiḥ, grāmāntikaṁ gamiṣyāmi iti viditvā grāmāntikavihāraṁ <a class='say-v41'></a>gataḥ nandaṁ pṛcchati; ārya gṛhīto madīyaḥ paṭakaḥ? tena yathāvṛttaṁ samākhyātam; gṛhapatir apy anyena pathā āraṇyakaṁ vihāram gatvā patākāṁś cārayitvā prakṛāntaḥ; ḥupanandaḥḥ punar āraṇyakaṁ vihāraṁ pradhāvitaḥ, yāvat paṭakāś cāritāḥ; sa ubhayavihārayor apy atilobhena lābhāt paribhraṣṭaḥ; sa śocati klāmyati paridevate</p>
<p><a class='ref sc' id='sc84' href='#sc84'>SC 84</a>bhikṣavaḥ saṁśayajātāḥ sarvaśaṁṣayacchettāraṁ buddhaṁ bhagavantaṁ papracchuḥ: paśya bhadanta upananda atilobhena paṭakāt paribhraṣṭah; bhagavān āha: na bhikṣava etarhi yathātīte ’py adhvany anena atilobhāt bhaktacchedaḥ kṛtaḥ; tac chrūyatām</p>
<h2>The story of the dog vhich was too greedy (being a previous birth of Upananda)</h2>
<p><a class='ref sc' id='sc85' href='#sc85'>SC 85</a>bhūtapūrvaṁ bhikṣavo nadyā ubhayakūle dvau vihārau, ekaḥ saṁghalābhikānām, dvitīyo piṇḍapātikānām; yāvad anyatamaḥ kukkuraḥ gaṇḍīśabdapratisaṁvedī; sa gaṇḍīśabdaṁ śrutvā saṁghalābhikānāṁ vihāraṁ gacchati; tasya te bhikṣavaḥ pātraśeṣaṁ prayacchanti; sa taṁ paribhujya piṇḍapātikānāṁ vihāraṁ gacchati, tatrāpi pātraśeṣaṁ bhuktvā yatheṣṭaṁ gacchati; yāvad apareṇa samayena piṇḍapātikānām aupapādukānāṁ lābhaḥ saṁpannaḥ; tais sānukālaṁ gaṇḍī dattā; sa gaṇḍīkukkuraḥ gaṇḍīśabdaṁ śrutvā nadīm uttartum ārabdhaḥ; madhyaṁ gatasyāsya saṁghalābhikānāṁ vihāre gaṇḍī dattā; sa bhagnotsāho pratinivartitum ārabdhaḥ; srotasā dūram ūḍha ubhayaparibhraṣṭaḥ</p>
<p><a class='ref sc' id='sc86' href='#sc86'>SC 86</a>kiṁ manyadhve bhikṣavaḥ? yo ’sau gaṇḍīkukkuraḥ tena kālena tena samayena eṣa evāsāv upanandaḥ; tadāpy ayam atilobhena ubhayaparibhraṣṭah; etarhy apy atilobhena ubhayaparibhraṣṭaḥ; tasmāt tarhi bhikṣavo na bhikṣuṇā atilobhaḥ kartavyaḥ; karoti, sātisāro bhavati <a class='ref say-v' id='say-v42' href='#say-v42'>Say-v 42</a></p>
<p class='uddana'><a class='ref sc' id='sc87' href='#sc87'>SC 87</a>uddānam<br>
kalaho glānaparyāpti rātrikālaś ca kāśiṣu |<br>
vṛkṣasthaṇḍilaśādvalaṁ bhājakānāṁ ca saṁvṛtiḥ ||</p>
<h2>Precautions to take against quarrelsome monks</h2>
<p><a class='ref sc' id='sc88' href='#sc88'>SC 88</a>āyuṣmān upālir buddhaṁ bhagavantaṁ pṛcchati; yathāpitad bhikṣavaḥ śṛṇvanti bhikṣavaḥ āgacchanti kalahakārakā ḥbhaṇḍanakārakā vigrahakārakāḥ vivādakārakā ādhikaraṇikā te ’smāṁś codayiṣyanti smārayiṣyanti alajjitena vā vaitarikeṇa vā iti; taiḥ teṣāṁ kathaṁ pratipattavyam? naivāsikair upāli bhikṣubhiḥ kalahakārikān bhikṣūn āgacchataḥ śrutvā trayaḥ śayanāsanoddeśakāḥ kartavyāḥ, ṣaṭ śayanāsanagrāhakāḥ; trayaḥ śayanāsanoddeśakāḥ katame? haimantiko graiṣmiko vārṣakaś ca; ṣaṭ śayanāsanagrāhakāḥ katame? sarvo vihāra uddeṣṭavyaḥ sarvo vihārasāmantakaḥ ḥsarvaḥ parigaṇaḥḥ sarvaḥ parigaṇasāmantakaḥ sarva ārāma sarva ārāmasāmantakaḥ: yadi kathayati vihāram uddiśata iti vaktavyam uddiṣṭo ’yam, vihārasāmantakam uddiśata eṣo ’py udddiṣṭaḥ, parigaṇam uddiśata eṣo <a class='ref fol' id='fol328b' href='#fol328b'>Folio 328b</a>’py uddiṣṭaḥ parigaṇasāmantakam uddiśata eṣo ’py uddiṣṭaḥ, ārāmam uddiśata eṣo ’py uddiṣṭaḥ, ārāmasāmantakam uddiśata eṣo ’py uddiṣṭaḥ; te alayanā apratiṣṭhitāḥ kaṁcid doṣaṁ janayiṣyanti; tataḥ paścād gatavegaiḥ gatapratyarthikaiḥ gatapratyamitraiḥ yathāvṛddhikayā <a class='say-v43'></a>śayanāsanam uddeṣṭavyam; uktaṁ bhagavatā: yathāvṛddhikayā śayanāsanam uddeṣṭavyam iti</p>
<h2>The care of the sick monks and Upananda’s mischief again</h2>
<p><a class='ref sc' id='sc89' href='#sc89'>SC 89</a>yāvad eko bhikṣur glānaḥ; tasya vṛddhataraka bhikṣur agataḥ; yathāvṛddhikayā tatsantakaṁ layanam uddiṣṭam; sa sarvanavakiaḥ; tasyānyalayanaṁ na prāpadyate; sa tena bhikṣuṇābhihitaḥ; āyuṣman mamaital layanam uddiṣṭam, nirgaccha iti; sa kathayati: glāno ’ham, yāvat svastībhavāmi; niṣṭhur asau bhikṣuḥ; sa tena puṣkariṇyāṁ niṣkāsya sthāpitaḥ; yāvad brāhmaṇagṛhapatayo vihāram āgatāḥ; draṣṭukāmais tair asau bhikṣur dṛṣṭaḥ; te kathayanti: āryā kim ayaṁ bhikṣuḥ kālagataḥ? bhadramukhā, nāyam kālagataḥ; atha kasmād atra sthāpitaḥ? asya vṛddhatarako bhjikṣur āgataḥ, etatsantakaṁ layanaṁ tasyoddiṣṭam; tenāyaṁ niṣkāsyeha sthāpitaḥ; āryā vayam āgārikāḥ santo ’nurakṣaṇayā glānagṛhān ḥnaḥ niṣkāsayāmaḥ, yūyaṁ pravrajitāḥ, kāruṇikaś ca yuṣmākaṁ śāstā, tat kathaṁ glānaṁ niṣkāsayatha? te ’vadhyāyanti kṣipanti vivācayanti; etat prakaraṇaṁ bhikṣavo bhagavata ārocayanti; asyām utpattau bhagavān āha: tasmāt tarhi bhikṣavo glānasya bhikṣor vastuparihāro dātavyaḥ iti; uktaṁ bhagavatā: glānasya bhikṣor vastuparihāro deyaḥ iti</p>
<p><a class='ref sc' id='sc90' href='#sc90'>SC 90</a>āyuṣman upananda hum iti kṛtvā tūṣṇīm avasthitaḥ; yāvad ṣaḍbhir saptabhir vā divasaiḥ śayanāsanam uddekṣyati iti pāde vraṇapaṭṭakaṁ baddhvāvasthitaḥ; śayanāsanoddeśakair bhikṣubhir glāna iti kṛtvā tatsantakaṁ layanaṁ uddiṣṭam; sa uddiṣṭeṣu śayanāsaneṣu vraṇapaṭṭakaṁ muktvāvasthitaḥ; tatas sa glānāvalokakair bhikṣubhir pṛṣṭaḥ kiṁ sthavirasya pādaḥ svasthībhūtaḥ iti; sa kathayati: nānūktaṁ bhagavatā sarvasaṁskārā anityā iti; tat kiṁ mama <a class='ref say-v' id='say-v44' href='#say-v44'>Say-v 44</a>vyādhir nityo bhaviṣyati? te kathayanti: śīghraṁ sthavira svasthībhūtaḥ, ha kalpaglānaḥ iti; sa kathayati: kim icchatha māṁ jīrṇalayane prakṣeptum iti; alpāthā bhikṣavo ’vadhyāyanti kṣipanti vivācayanti: katham idānīṁ bhikṣava aglānā eva vastuparihāraṁ svīkurvanti? etat prakaraṇam bhikṣavo bhagavata ārocayanti; asyām utpattau bhagavān āha: tasmāt tarhi bhikṣavo kalpaglānasya vastuparihāro ’deyaḥ, nāpi tena svīkartavyaḥ, karoti, sātisāro bhavati</p>
<h2>The various blessings of the men who master the vinaya: the six pentads</h2>
<blockquote class='gatha'>
<p><a class='ref sc' id='sc91' href='#sc91'>SC 91</a>pañcikānāṁ piṇḍoddānam<br>
puraḥkṛtaś ca svaṁ śīlam asaṁsaktam athāpica |<br>
ālokajātā utpattir āntarāyikam eva ca ||<br>
āpattiḥ paścimaṁ kṛtvā piṇḍoddānasamuddhṛtam |<br>
antaroddānam<br>
puraḥkṛtyam aparaṁ ca cābhyantaraṁ ca pareṣām |<br>
bahujanahitāya kṛtvā prathamā bhavati pañcikā ||</p>
</blockquote>
<p><a class='ref sc' id='sc92' href='#sc92'>SC 92</a>bhagavatā sūtraṁ <a class='ref fol' id='fol329a' href='#fol329a'>Folio 329a</a>mātṛkā ca devamanuṣyeṣu pratiṣṭhāpite, sūtraṁ nāgeṣu; vinayas tu ḥgambhīroḥ gambhīrāvabhāso durdṛśo duravabodho bahusaṁdhir lokākṣarapratisaṁyuktaḥ; bhikṣavo vinayaṁ gambhīratvāt bahusaṁdhikatvāt lokākṣarapratisaṁyuktatvāc ca notsahante paṭhitum; dharmatā caiṣā yenāṅgena śāsanaṁ parihīyate tasya buddhā bhagavanto ’tyarthaṁ varṇam bhāṣante; tatra bhagavān bhikṣūn āmantrayate sma; pañca me bhikṣavo ānuśaṁsā vinayadharapudgale; katame pañca? puraskṛto bhavati catasṛṇāṁ parṣadām: <a class='say-v45'></a>aparāpratibaddhāsya bhavaty avavādānuśāsanī; atītānāgatapratyutpannānāṁ samyaksaṁbuddhānām abhyantarakośadharo bhavati; pareṣāṁ śramaṇabrāhmaṇānām mūrdhānaṁ āsādya tiṣṭhati; bahujanahitāya bahujanasukhāya ca pratipanno bhavati saddharmasthitaye</p>
<blockquote class='gatha'>
<p><a class='ref sc' id='sc93' href='#sc93'>SC 93</a>antaroddānam<br>
svaśīlam abhigamanaṁ kaukṛtyaṁ viśāradaś ca |<br>
saha dharmeṇa kṛtvā dvitīyā bhavati pañcikā ||</p>
</blockquote>
<p><a class='ref sc' id='sc94' href='#sc94'>SC 94</a>apre pañcānuśaṁsā vinayadhare pudgale; ḥkatame pañca?ḥ svo ’sya śīlaskandhaḥ sugupto bhavati sugopitaḥ; abhigamanīyo bhavati catasṛṇāṁ parṣadām; kaukṛtyaprasṛtānāṁ pudgalānāṁ pratiśaraṇabhūto bhavati; viśāradḥ saṁghamadhye viharati; pratyarthinaḥ svasaddharme gṛhṇāti</p>
<blockquote class='gatha'>
<p><a class='ref sc' id='sc95' href='#sc95'>SC 95</a>antaroddānam<br>
asaṁsaktam arthaniścayaḥ śikṣāpadāny athāpi |<br>
cāstv ālokadvayaṁ caiva tṛtīyā bhavati pañcikā ||</p>
</blockquote>
<p><a class='ref sc' id='sc96' href='#sc96'>SC 96</a>apare pañcānuśaṁsā vinayadhare pudgale; katame pañca? asaṁsaktam artham uddharati; suviniścito bhavati arthaviniścaye; śikṣāpadāny asya sugṛhītāni bhavanti; ālokajātena cetasā bahulaṁ viharati; paścimāyā janatāyā ālokaṁ karoti</p>
<p class='uddana'><a class='ref sc' id='sc97' href='#sc97'>SC 97</a>uddānam<br>
ālokābhāsaprabhāsaś ca alpotsuko ’śūnyakena ca |</p>
<p><a class='ref sc' id='sc98' href='#sc98'>SC 98</a>apare pañcānuśaṁsā vinayadhare pudgale; katame pañca? ālokajātā <a class='ref say-v' id='say-v46' href='#say-v46'>Say-v 46</a>me dik khyāti avabhāsajātā prabhāsajātā, alpotsuko ’haṁ tasyāṁ diśi viharāmi, aśūnyā ca me dik khyāti yasyāṁ diśi vinayadharaḥ pudgalaḥ prativasati</p>
<blockquote class='gatha'>
<p><a class='ref sc' id='sc99' href='#sc99'>SC 99</a>ḥuddānam<br>
utpattir atha prajñaptir anuprajñaptir eva ca |<br>
pratikṣepo ’bhyanujñā ca saiva pañcamā pañcikā ||ḥ</p>
</blockquote>
<p><a class='ref sc' id='sc100' href='#sc100'>SC 100</a>apare pañcānuśaṁsā vinayadhare pudgale; kathame pañca? uptattiṁ jānāti, prajñaptim ḥjānātiḥ, anuprajñaptiṁ jānāti, pratikṣepaṁ jānāti, abhyanujñāṁ jānāti</p>
<blockquote class='gatha'>
<p><a class='ref sc' id='sc101' href='#sc101'>SC 101</a>ḥuddānamḥ<br>
<span class='gap'>...................................</span><br>
<span class='gap'>...................................</span></p>
</blockquote>
<p><a class='ref sc' id='sc102' href='#sc102'>SC 102</a>apare pañcānuśaṁsā vinayadhare pudgale; katame pañca? antarāyikaṁ jānāti, anantarāyikāṁ jānāti, avavadati, anuśāsti; pratibalo bhavati sārdhaṁvihāryantevāsikānāṁ niśrayaṁ grāhayitum</p>
<blockquote class='gatha'>
<p><a class='ref sc' id='sc103' href='#sc103'>SC 103</a>ḥuddānamḥ<br>
<span class='gap'>..................................</span><br>
<span class='gap'>..................................</span></p>
</blockquote>
<p><a class='ref sc' id='sc104' href='#sc104'>SC 104</a>apare pañcānuśaṁsā vianayadhare pudgale; katame pañca? āpattiṁ jānāti, anāpattiṁ jānāti, gurvīṁ jānāti, prātimokṣasūtroddeśo ’sya vistareṇoddiṣṭo bhavati <a class='ref say-v' id='say-v47' href='#say-v47'>Say-v 47</a></p>
<h2>Upālin is the foremost amidst them who master and know the Vinaya. The teaching of the Vinaya</h2>
<p><a class='ref sc' id='sc105' href='#sc105'>SC 105</a>bhagavatā vinayasya varṇo bhāṣita iti sthavirasthavirā bhikṣavaḥ sotsāhā vinayaṁ paṭhitum ārahdhāḥ; tena khalu samayenāyuṣmān upālī agro ’bhūd vinayanidānasamutpattikuśalānām; sthavirasthavirā bhikṣavo vinayaṁ paryavāpnuvanti iti satkṛtyoddeṣṭum ārabdhaḥ; sa utpāṇḍuko jātaḥ kṛśālako durbalako mlāno prāptakāyaḥ; jānakā pṛcchakā <a class='ref fol' id='fol329b' href='#fol329b'>Folio 329b</a>buddhā bhagavantaḥ, jānantaḥ pṛcchanti, ajānanto na pṛcchanti, kāle pṛcchanti, kālātikrāntaṁ na pṛcchanti, arthopasaṁhitaṁ pṛcchanti, anarthopasaṁhitaṁ na pṛcchanti; setusamudghāto buddhānām bhagavatām anarthopasaṁhitāyāṁ pṛcchāyām; tatra kālajñā buddhā bhagavanta arthopasaṁhitāyāṁ pṛccchāyām; pṛcchati buddho bhagavān āyuṣmantam ānandaṁ: kasmād ānanda upālī bhikṣur utpāṇḍūtpāṇḍukaḥ kṛśālako durbalako mlāno prāptakāya iti; sa kathayati: bhagavatā vinayasya varṇo bhāṣitaḥ yat kṛtvā sthavirasthavirā bhikṣavaḥ sotsāhā vinayaṁ paṭhitum ārabdhāḥ; āyuṣmān upālī sthavirasthavirā bhikṣavaḥ sagauravā vinayam paryavāpnuvanti iti satkṛtyoddeṣṭum ārabdhaḥ; tenāsāv utpāṇḍūtpāṇḍukaḥ kṛśālako ḥdurbalakoḥ mlāno prāptakāya iti; asyām utpattau bhagavān āha: uddeśadāyakasyāhaṁ ḥbhikṣavoḥ bhikṣor āsamudācārikān dharmān prajñāpayāmi; uddeśadāyakenā bhikṣuṇā caturbhir āryapathair uddeśo dātavyaḥ; caṅkramyamāṇena tiṣṭhatā niṣannena nipannena ca; uddeśagrāhakena bhikṣuṇā tṛbhir āryapathair uddeśo grahītavyaḥ; uddeśagrāhako bhikṣur uddeśadāyakasya bhikṣoḥ sacet cāṅkramyamāṇasyāgacchati navakaś <a class='say-v48'></a>ca bhavati tena sāmīcīṁ kṛtvā dhātusāmyaṁ pṛṣṭvā kāyam avanāmya ṛjukacittena sagauraveṇa padaparihāṇikayā uddeśo grahītavyaḥ; atha vṛddhatarako bhavati, tena dhātusāmyaṁ pṛṣṭvā kāyam avanāmya ṛjukacittena sagauraveṇa padaparihāṇikagā uddeśo grahītavyaḥ; sacet tiṣṭhata āgacchati navakaś ca bhavati tena sāmīcīṁ kṛtvā dhātusāmyaṁ pṛṣṭvā utkuṭukena kṛtvā nīcatarake vā āsane niṣadya ṛjukacittena sagauraveṇoddeśo grahītavyaḥ; atha vṛddho bhavati tena dhātusāmyaṁ pṛṣṭvā utkuṭukena sthitvā nīcatarake vā āsane niṣadya ṛjukacittena sagauraveṇa uddeśo grahītavyaḥ; yathā tiṣṭhata evaṁ niṣaṇṇasya nipannasya ca yojayitavyam: uddeśadāyakena bhikṣuṇā svabhyastaṁ suparicitaṁ niḥsaṁdhigdhaṁ ca kṛtvā uddeśo dātavyaḥ; uddeśagrāhakenāpi suparipṛṣṭam sūdgṛhītaṁ niḥsaṁdigdhaṁ ca kṛtvā uddeśo grahītavyaḥ; uddeśadāyako bhikṣur uddeśagrāhakaś ca yathāprajñaptān āsamudācārikān dharmān na samādāya vartate, sātisāro bhavati</p>
<h2>The mischief of the Six Monks</h2>
<p><a class='ref sc' id='sc106' href='#sc106'>SC 106</a>ṣaḍvargikā bhikṣavo janapadacārikāṁ caranto rātrau vihāraṁ saṁprāptā yathasaṁstutikayā bhikṣubhiḥ pratiśāmitāḥ; te kathayanti: āyuṣmantaḥ kiṁ tiṣṭhatha śayanāsanoddeśakaṁ śabdayata; te kathayanti: kimartham? śayanāsanam uddeṣṭum; te kathayanti: śayanāsanaṁ sukhaṁ svaptāḥ prabhātāyāṁ rajanyām uddiṣyayiṣyatha iti; te paryavasthitā kathayanti: yūyaṁ tiṣṭhata eva śāstuḥ śāsanam antardhāpayata; yady asti kaukṛtyam uddiṣata yathāvṛddihikayā <a class='ref say-v' id='say-v49' href='#say-v49'>Say-v 49</a>śayanāsanam; vāgbalinas te; śayanāsanoddeśakena saṁtrastenoddiṣṭam; ṣaḍvargikā vṛddhānte śayanāsanaṁ gṛhītvā śayitāḥ; yāvan navakā uddiśyante tāvat prabhātā rajanī; ṣaḍvargikā laghv laghv evotthāya kathayanti: āyuṣmanto gṛhṇīta śayanāsanam <a class='ref fol' id='fol330a' href='#fol330a'>Folio 330a</a>, gacchāma iti; te bhikṣubhir ucyante: āyuṣmanto yuṣmābhir ekarātrasyārthāya kṛtsnāṁ rātriṁ bhikṣusaṁgho viheṭhitaḥ aho bata yūyam ihaiva tiṣṭhata; te kathayanti: nandopananda śrāvastīm gacchāmaḥ savātalā eta iti kṛtvā prakrāntāḥ; etat prakaraṇaṁ bhikṣavo bhagavata ārocayanti; asyām utpattau bhagavān āha: tasmāt tarhi bhikṣavo na rātrau śayanāsanam uddeṣṭavyam; yadi rātrāv āgacchanti yathāsaṁstutikayā pratiśrāmayitavyā</p>
<h2>Disciplinary prescriptions</h2>
<p><a class='ref sc' id='sc107' href='#sc107'>SC 107</a>janapadād bhikṣuś caityavandakaḥ śrāvastīm āgataḥ; sa tatrāgocarakuśalaḥ kālyam evotthāya bhagavatsakāśam upasaṁkrāntaḥ bhagavataḥ pādābhivandanaṁ kṛtvā sthavirasthavirāṇāṁ ca bhikṣūṇāṁ śrāvastīṁ piṇḍāya prāvikṣat; tasya piṇḍāya carataḥ prāptavelā; tatraiva kuḍyamūlam niśritya bhaktakṛtyaṁ kartum ārabdhaḥ; anāthapiṇḍadaś ca tena pathā caityābhivandakaḥ saṁprasthitaḥ; sa tena dṛṣṭa uktaś ca: ārya samantaprāsādike śāsane pravrajya kim ārāṭikāṁ karoṣi iti; sa kathayati: āyuṣman kātrārāṭikā, na paśyasi velām āsannām iti; sa kathayati: madīyaṁ gṛhaṁ kasmān na gataḥ iti; kiṁ nāma tvam; anāthapiṇḍadaḥ; asti mayā śrutaṁ teṣu <a class='ref say-v' id='say-v50' href='#say-v50'>Say-v 50</a>teṣu sūtreṣv anāthapiṇḍado gṛhapatir anāthapiṇḍado gṛhapatir iti, nāham tvā jāne nāpi gṛham; anāthapiṇḍado gṛhapatiḥ saṁlakṣayati: aprakṛtijño ’yaṁ bhikṣur dūrāgataḥ, dhruvaṁ na māṁ vetti ḥnāpi mama gṛhamḥ; kim atra prāptakālaṁ bhagavantam ālokayāmi yāvac ca śrāvastī yāvac ca jetavanam atrāntarāt parikramaṇakāṁ kārayāmi iti viditvā yena bhagavāṁs tenopasaṁkrāntaḥ; upasaṁkramya bhagavataḥ pādau śirasā vanditvā ekānte niṣaṇṇaḥ; ekāntaniṣaṇṇo ’nāthapiṇḍado gṛhapatir bvhagavantam idam avocat: āgantukā bhadanta bhikṣava agocarakuśalā piṇḍapātam aṭantaḥ kālātikramatayā kuḍyamūlaṁ niśritya bhaktakṛtyaṁ kurvanti; aśraddhā anenāṅgenāryakān dhvaṁsayisyanti; tad yadi bhagavān anujānīyād ahaṁ yāvac ca śrāvastī yāvac ca jetavanaṁ atrāntarāt parikramaṇakāṁ kārayeyam iti; yasya yatra velā bhaviṣyati sa tatra piṇḍapātaṁ paribhokṣyate iti; bhagavān āha: tasmād gṛhapate ’nujānāmi kāraya iti; tena yāvac ca śrāvastī yāvac ca jetavanam atrāntarāt parikramaṇakā kāritā; yasya bhikṣor yatra velā bhavati sa tatra bhaktakṛtyaṁ karoti</p>
<p><a class='ref sc' id='sc108' href='#sc108'>SC 108</a>apareṣāṁ bhikṣūṇāṁ pānīyavighāto bhavati; anāthapiṇḍadena gṛhapatinā tatra kūpaḥ kāritaḥ trikaṭukasya triphalāyāś ca śakaṭabhāra utkṣiptaḥ; tat pānīyaṁ svādu saṁpannaṁ sarvalokaprakhyātam; janakāyaḥ śrutvā āgataḥ; bhikṣavo vārayanti; śrāvastīnivāsinaḥ: āryā vayaṁ yuṣmākaṁ sarvopakaraṇaiḥ pratyupasthitaḥ, yūyaṁ sarvalokasādhāraṇam pānīyaṁ vārayatha iti; etat prakaraṇaṁ bhikṣavo bhagavata ārocayanti; bhagavān āha: na nivārayitavyā iti; mātṛgrāmo bhikṣūṇāṁ pānīyaṁ yācate; bhikṣavo nānuprayacchanti; <a class='ref fol' id='fol330b' href='#fol330b'>Folio 330b</a>bhagavān āha: dātavyam; uktaṁ bhagavatā: mātṛgrāmaṁ samantapāśaṁ mārabandhanam iti; bhikṣavaḥ pānīyam anuprayacchanto mātṛgrāme saṁrajyante; yāvad anyatarā strī rūpayauvanasaṁpannā taruṇakasya bhikṣor antike ’tyartham avekṣāvatī <a class='say-v51'></a>tat pānīyaṁ yācate; yo ’pi tasyām avekṣāvān pratibandhacittaḥ; nivāryamāṇo ’py acchinnadhārayā dadāti evaṁ sāpi nirīkṣate, pibati, bata pānīyaṁ viṣamam gatam, kālagatā; akpārthā bhikṣavo ’vadhyāyanti kṣipanti vivācayanti; etat prakaraṇaṁ bhikṣavo bhagavata ārocayanti; asyām utpattau bhagavān āha: yā strīr bhikṣor antike avekṣāvatī bhavati pratibaddhacittā bhavati tasyā svayaṁ na dātavyam; na ca mātṛgrāmasya acchinnayā dhārayā pānīyaṁ dātavyam; antarāntarā vāridhārā cchettavyā vaktavyā vā añjaliṁ pūrayitvā piba iti, anyathā sātisāraḥ</p>
<p><a class='ref sc' id='sc109' href='#sc109'>SC 109</a>tena khalu samayena ye ’grapiṇḍapātaṁ jetavane pratipādayanti te tatraiva dātum ārabdhāḥ; ṣaḍvargikaiḥ śrutam; te parikramaṇikāṁ gatvāvasthitāḥ; yena ānīyate agarapiṇḍapātas taṁ pṛcchanti; yadi pāyaso bhavati pātram upanāmayanti; atha pānīyapeyā bhavati, kathayanti: mahardhikaḥ saṁghaḥ, saṁghaḥ sa mahānubhāvaḥ, saṁghāyānuprayacchata, evaṁ khaṇḍakhādyakādi yojayitavyam; alpārthā bhikṣavo ’vadhyāyanti kṣipanti vivācayanti; etat prakaraṇam bhikṣavo bhagavata ārocayanti; asyām utpattau bhagavān āha: na bhikṣuṇā parakīye lābhe saṁnipatitavyam: saṁnipatati, sātisāro bhavati; uktaṁ bhagavatā: na bhikṣuṇā parakīye lābhe saṁnipatitavyam iti</p>
<p><a class='ref sc' id='sc110' href='#sc110'>SC 110</a>bhikṣavaḥ kenacit karaṇīyena vihārāntaraṁ gacchanti; teṣāṁ tatra gatānāṁ velā āsannā bhavati; kaukṛtyān na paribhuñjate; etat prakaraṇam bhikṣavo bhagavata ārocayanti; asyām utpattau bhagavān āha: saṁcintya na gantavyam anyathā gatānāṁ yadi velā bhavati bhoktavyam, nātra kaukṭrtyaṁ karaṇīyam iti <a class='ref say-v' id='say-v52' href='#say-v52'>Say-v 52</a></p>
<p><a class='ref sc' id='sc111' href='#sc111'>SC 111</a>sakṛcchraḥ kālo vartate; bhikṣavo vihārāntaraṁ gatāḥ; te tatra bhikṣūn bhuñjānāṁ dṛṣṭvā punar ākāṁkṣante bhoktum; ḥkaukṛtyānḥ na paribhuñjante; etat prakaraṇaṁ bhikṣavo bhagavata ārocayanti; asyām utpattau bhagavān āha; yan na gṛhītaṁ pūrvavihāre tac ced aparimitaṁ cāryate grahītavyam; atha bhikṣuprāmāṇyaṁ kṛtaṁ bhavati na grahītavyam; gṛhṇāti, sātisāro bhavati</p>
<h2>Nefarious doings of the monks Aśvaka and Punarvasuka</h2>
<p><a class='ref sc' id='sc112' href='#sc112'>SC 112</a>atha bhagavān kāśiṣu janapadeṣu cārikān caran kiṭāgirim anuprāptaḥ; tena khalu samayena kiṭāgirāv aśvakapunarvasukau bhikṣū prativasataḥ; tābhyāṁ śrutaṁ: bhagavān kāśiṣu janapadeṣu cārikāṁ caritvā ihāgamiṣyati sārdhaṁ bhikṣusaṁghena iti; śrutvā ca punaḥ saṁlakṣayataḥ: bhikṣavo ’smān śāstuḥ saṁnidhau codayiṣyanti ḥsmārayiṣyantiḥ alajjitena vā vaitarikeṇa vā; yan nu vayaṁ bhagavato ’rthāya mahallakaṁ vihāraṁ sthāpayitvā bhikṣūn ārabhya trīn śayanāsanoddeśakān kārayema, ṣaṭ śayanāsanagrāhakān; trayaḥ śayanāsanoddeśalāḥ katame? haimantiko graiṣmiko <a class='ref fol' id='fol331a' href='#fol331a'>Folio 331a</a>varṣikaś ca; ṣaṭ śayanāsanagrahakāḥ katame? sarvo vihāra uddeṣṭavyaḥ, sarvo vihārasāmantakaḥ, sarvaḥ parigaṇaḥ, sarvaḥ parigaṇasāmantakaḥ, sarva ārāmaḥ sarvaḥ ārāmasāmantakaḥ; yadi kathayanti vihāram uddiśateti vaktavyā uddiṣṭo ’yam; parigaṇam uddiśata eṣoddiṣṭaḥ; vihārasāmantakam uddiśata eṣo ’py uddiṣṭa; ārāmam uddiśata eṣo ’py uddiṣṭaḥ; ārāmasāmantakam uddiśata eṣo ’py uddiṣṭaḥ; te alayanā apratiṣṭhitā nāsmān codayiṣyanti smārayiṣyanti alajjitena vā vaitarikeṇa vā; tābhyāṁ trayaḥ śayanāsanoddeśakā kāritāḥ, ṣāṭ śayanāsanagrāhakāḥ; <a class='say-v53'></a>yāvad bhagavān kiṭāgirim anuprāptaḥ; tābhyāṁ bhagavataḥ pūrvakalpita eva vihāraḥ; bhikṣavaḥ kathayanti: āyuṣmantau śayanāsanam uddiśatāṁ vihāraṁ ca; kathayataḥ: pūrvoddiṣṭako vihāraḥ; parigaṇam uddiṣata; so ’py uddiṣṭaḥ; vihārasāmantakam uddiśata; so ’py uddiṣṭaḥ; parigaṇasāmantakam uddiśata; so ’py uddiṣṭakaḥ; ārāmam uddiśata; so ’py uddiṣṭakaḥ; ārāmasāmantakam uddiśata; so ’py uddiṣṭakaḥ; yatas tau sarvāvasthau noddiśataḥ tato ’nte ārāmasyoccaśabdo mahāśabdo jātaḥ; jānakā pṛcchakā buddhā bhagavanto jānantaḥ pṛcchanti, ajānanto na pṛcchanti; kāle pṛcchanti; kālātikrāntaṁ na pṛcchanti, arthopasaṁhitaṁ pṛcchanti, anarthopasaṁhitaṁ na pṛcchanti, setusamudghāto buddhānāṁ bhagavatām anarthopasaṁhitāyāṁ pṛcchāyāṁ; tatra kālajñā buddhā bhagavantaḥ arthopasaṁhitāyāṁ pṛcchāyām; pṛcchati buddho bhagavān āyuṣmantan ānandam; kim eṣa ānanda ante ārāmasya uccaśabdo mahāśabdo jātaḥ mahājanakāyasya ca nirghoṣaḥ? sa kathayati: aśvakapunarvasukābhyām ḥbhikṣūbhyāṁḥ bhikṣūn ārabhyā trayaḥ śayanāsanoddeśakāḥ kṛtāḥ, ṣaṭ śayanāsanagrāhakāḥ; bhikṣavaḥ śayanāsanaṁ na labhante; tenāyam ante ārāmasya uccaśabdo mahāśabdo mahājanakāyasya ca nirghoṣaḥ; bhagavān āha: kalahakārakān ānanda mayā bhikṣūn saṁdhāya trayaḥ śayanāsanoddeśakāḥ ṣaṭ śayanāsanagrāhakāḥ kṛtāḥ, no ’tra prakṛtisthakānām; tasmān na bhikṣubhiḥ prakṛtisthakān bhikṣūn ārabhya trayaḥ śayanāsanoddeśakāḥ kartavyāḥ ṣaṭ śayanāsanagrāhakāḥ; kurvanti, sātisārā bhavanti</p>
<h2>The mischief of the Six Monks again</h2>
<p><a class='ref sc' id='sc113' href='#sc113'>SC 113</a>bhagavān kośaleṣu janapadeṣu cārikān caran anyatarasmin agrāmake ’raṇyāyatane rātrivāsam upagataḥ sārdhaṁ bhikṣusaṁghena; ṣaḍvargikair bhagavato ’rthāya ekaṁ śobhanavṛkṣaṁ sthāpayitvā <a class='ref say-v' id='say-v54' href='#say-v54'>Say-v 54</a>anye śobhanavṛkṣā ātmanā gṛhītāḥ; sthavirasthavirāṇāṁ bhikṣūṇāṁ koṭaravṛkṣā prāptāḥ; rājñā prasenajitā kośalena śrutam; sa caturaṅgena balakāyena pratyudgataḥ; sa bhagavataḥ pādābhivandanaṁ kṛtvā sthavirasthavirān paryeṣate; yāvat paśyati ṣaḍvargikān śobhaneṣu vṛkṣesv avasthāpitān; sthavirasthavirān koṭaravṛkṣeṣu; sa hum iti kṛtvā yena bhagavāṁs tenopasaṁkrāntaḥ; upasaṁkramya bhagavataḥ pādau śirasā vanditvaikānte niṣaṇṇaḥ; ekāntaniṣaṇṇo rājā prasenajit kośalo <a class='ref fol' id='fol331b' href='#fol331b'>Folio 331b</a>bhagavantam idam avocat: aham asmi bhadanta rājā kṣatriyo mūrdhābhiṣiktaḥ prabhuḥ sarvaviṣayodbhavānāṁ ratnānām; sarvaṁ praṇītavastu tan mama; ḥyadḥ avaśiṣṭam yathārhaṁ tad devīnāṁ kumārāṇām amātyānām baṭabalāgrasya; bhagavān apy uttaro dharmarājā, āryakauṇḍinyaśāriputramaudgalyāyanakāśyaparevataprabhṛtayo mahāśrāvakā koṭaravṛkṣeṣv avasthitāḥ; ṣaḍvargikās tu śobhanavṛkṣeṣu; aho bata bhagavān vṛkṣān api yathāvṛddhikayā prajñapayed anukampām ādāya iti; adhivāsayati bhagavān rājñaḥ prasenajitaḥ kośalasya tūṣṇīṁbhāvena; atha rājā prasenajit kośalo bhagavatas tūṣṇīṁbhāvenādhivāsanāṁ viditvā bhagavataḥ pādau śirasā vanditvā utthāyāsnāt prakrāntaḥ; asyām utpattau bhagavān āha: tasmāt tarhi bhikṣavo vṛkṣā api yathāvṛddhikayā uddeṣṭavyā sthaṇḍilāny api śādvalāny api iti; uktaṁ bhagavatā: vṛkṣā api yathāvṛddhikayā uddeṣṭavyā sthaṇḍilāni śādvalāny api iti</p>
<p><a class='ref sc' id='sc114' href='#sc114'>SC 114</a>bhikṣavaḥ svayam evoddiśanti; bhagavān āha: vihāroddeśako bhikṣuḥ saṁmantavyaḥ; bhikṣavo ’viśeṣeṇa saṁmanyante; bhagavān āha: pañcabhir dharmaiḥ samanvāgato vihāroddeśako bhikṣur asaṁmato na saṁmantavyaḥ, saṁmataś cāvakāśayitavyaḥ; katamaiḥ pañcabhiḥ? chandād gacchati dveṣān mohād bhayād gacchati uddiṣṭānuddiṣṭavihāraṁ na jānāti; ebhiḥ pañcabhir dharmaiḥ samanvāgataḥ vihāroddeśako ’saṁmato na saṁmantavyaḥ, saṁmataś cāvakāśayitavyaḥ; <a class='ref say-v' id='say-v55' href='#say-v55'>Say-v 55</a>pañcabhis tu dharmaiḥ samanvāgato vihāroddeśakaḥ asaṁmataḥ saṁmantavyaḥ, saṁmataś ca nāvakāśayitavyaḥ; katamaiḥ pañcabhiḥ? na chandād gacchati na dveṣān na bhayān na mohād gacchati uddiṣṭānudhiṣṭaṁ ca jānāti; ebhiḥ pañcabhir dharmaiḥ samanvāgato vihāroddeśakaḥ asaṁmataś ca saṁmantavyaḥ, saṁmataś ca nāvakāśayitavyaḥ</p>
<p><a class='ref sc' id='sc115' href='#sc115'>SC 115</a>evaṁ ca punaḥ saṁmantavyaḥ: śayanāsanaprajñaptiṁ kṛtvā gaṇḍīm ākoṭya pṛṣṭhavācikayā bhikṣūn samanuyujya sarvasaṁghe saṁniṣaṇṇe saṁnipatite pūrvavad yāvad utsāhayitavyaḥ; utsahase tvam evaṁnāmā saṁghasya vihārān uddeṣṭum iti; saced utsahate ḥtena vaktavyam utsahe iti; tataḥ paścādḥ ekena bhikṣuṇā jñaptiṁ kṛtvā karma kartavyam; śṛṇotu bhadantāḥ saṁghaḥ, ayaṁ evaṁnāmā vihāroddeśako bhikṣur utsahate saṁghasya vihārān uddeṣṭum; sacet saṁghasya prāptakālaṁ kṣameta, anujānīyaṭ saṁgho yat saṁgha evaṁnāmānaṁ vihāroddeśakam saṁmanyeta ity eṣā jñāptiḥ; karma kartavyam; śṛṇotu bhadantāḥ saṁghaḥ, ayam evaṁnāmā vihāroddeśako bhikṣuḥ utsahate saṁghasya vihārān uddeṣṭum tat saṁgha evaṁnāmānaṁ vihāroddeśakaṁ bhikṣuṁ saṁmanyate; yeṣām āyuṣmatām kṣamate evaṁnāmānaṁ vihāroddeśakaṁ bhikṣuṁ saṁmantum tet tūṣṇīm; na kṣamate, bhāṣantā; saṁmataḥ saṁghena evaṁnāmā vihāroddeśako bhikṣuḥ; kṣāntam anujñātaṁ saṁghena yasmāt tūṣṇīm; evam etad dhārayāmi; yathā vihāroddeśakaḥ evaṁ bhaktoddeśakaḥ yavāgūcāradaḥ khādyakabhājakaḥ yatkiṁciccārakaḥ bhāṇḍagopakaḥ cīvaragopakaḥ ḥcīvarabhājakaḥḥ varṣāśāṭigopakaḥ varṣāśāṭībhājakaḥ preṣakaḥ; pañcabhir <a class='ref say-v' id='say-v56' href='#say-v56'>Say-v 56</a>dharmaiḥ samanvāgataḥ prāsādavāriko bhikṣur asaṁmato na saṁmantavyaḥ, ḥsaṁmntaś cāvakāśayitavyaḥḥ; katamaiḥ pañcabhiḥ? chandād gacchati dveṣān mohād bhayād gacchati, prāsādikāprāsādikaṁ ca na jānātī; pañcabhis tu dharmaiḥ samanvāgataḥ prāsādavāriko bhikṣur asaṁmata saṁmantavyaḥ, saṁmataś cānavakāśayitavyaḥ; katamaiḥ pañcabhiḥ? na chandād gacchati, na dveṣān na mohān na bhayād gacchati prāsādikāprāsādikaṁ ca jānāti</p>
<p class='uddana'><a class='ref sc' id='sc116' href='#sc116'>SC 116</a>uddānam<br>
vihārabhaktoddeśako yavāgūkhādyakena ca |<br>
yatkiṁcid bhaṇḍagopakaś cīvaradvayam eva ca ||<br>
varṣāśāṭī ca gopaś ca bhājakaḥ preṣakas tathā |<br>
prāsādavārikaś caiva pudgalā dvādśa smṛtāḥ ||</p>
<p class='endsection'><a class='ref sc' id='sc117' href='#sc117'>SC 117</a>śayanāsanavastu samāptam</p>
<footer>
<p><cite class='book' translate='no'>Śayanāsanavastu of the Vinayavastvagama of the Mulasarvastivadin</cite> (= Vastu 15 of the Vinayavastu)</p>
<p>Based on the edition by <span class='author'>R. Gnoli</span>: The Gilgit Manuscript of the Śayanāsanavastu and the Adhikaraṇavastu, Being the 15th and 16th Sections of the Vinaya of the Mūlasarvāstivādin, Roma 1978 (Serie Orientale Roma, 50)</p>
<p>Input by Seishi Karashima (April 2000)</p>
<p>First proofread: K. Wille (June 2000)</p>
<p>MSV III = Gilgit Manuscript, ed. N. Dutt, vol. 1–4, Calcutta, Srinagar 1939–1959; vol. 3: Mūlasarvāstivādavinayavastu, part 1–4; part III (Srinagar 1943): Pāṇḍulohitakavastu, Pudgalavastu, Pārivāsikavastu, Poṣadhasthāpanavastu, Śayanāsanavastu; dto.: second edition, Delhi 1984.</p>
<p>Śay-v = Śayanāsanavastu, in: The Gilgit Manuscript of the Śayanāsanavastu and the Adhikaraṇavastu, Being the 15th and 16th Sections of the Vinaya of the Mūlasarvāstivādin, ed. R. Gnoli, Roma 1978 (Serie Orientale Roma, 50), pp. 1–56.</p>
<p>Taken from: <a href='http://gretil.sub.uni-goettingen.de/gretil/1_sanskr/4_rellit/buddh/vinv15_u.htm'>GRETIL</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
