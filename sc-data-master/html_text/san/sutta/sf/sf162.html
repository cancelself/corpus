<!DOCTYPE html>
<html>
<head>
<meta charset='UTF-8'>
<meta name='author' content='Chandra Bhal Tripāṭhī'>
<title></title>
</head>
<body>
<article id='sf162' lang='san'>
<header>
<h1><span class='add'>Yuṣmākasūtra</span></h1>
</header>
<p><a class='ref tri' id='tri13.1' href='#tri13.1'>Tri 13.1</a> nāyaṁ bhikṣavaḥ kāyo yuṣmākaṁ nāpy anyeṣām | ṣaḍ imāni sparśāyatanāni pūrvam abhisaṁskṛtāny abhisañcetitāni | paurāṇaṁ karma veditavyam iti vadāmi |</p>
<p><a class='ref tri' id='tri13.2' href='#tri13.2'>Tri 13.2</a> katamāni ṣaṭ | cakṣuḥ sparśāyatanam | śrotraṁ ghrāṇaṁ ji<span class='supplied'>h</span>v<span class='supplied'>ā</span> kāyo manaḥ sparśāyatanam |</p>
<p><a class='ref tri' id='tri13.3' href='#tri13.3'>Tri 13.3</a> tatra śrutavān āryaśrāvakaḥ pratītyasamutpādam eva sādhu ca suṣṭhu ca yoniśaḥ pratyavekṣate |</p>
<p><a class='ref tri' id='tri13.4' href='#tri13.4'>Tri 13.4</a> yadutāsmin sati ṣaḍ vijñānakāyā bhavanti | ṣaṭ sparśakāyāḥ ṣaḍ vedanākāyāḥ ṣaṭ saṁjñākāyāḥ ṣaṭ cetanākāyā bhavanti | yadutāsmin saty evam āyatyāṁ jātijarāvyādhimaraṇaśokaparidevaduḥkhadaurmanasyopāyāsāḥ saṁbhavanti | evam asya kevalasya mahato duḥkhaskandhasya samudayo bhavati |</p>
<p><a class='ref tri' id='tri13.5' href='#tri13.5'>Tri 13.5</a> evaṁ hi sahetuḥ sapratyayo lokaḥ samudeti | evaṁ hi sahetoḥ sapratyayasya lokasya samudayo bhavati |</p>
<p><a class='ref tri' id='tri13.6' href='#tri13.6'>Tri 13.6</a> yadutāsminn asati ṣaḍ vijñānakāyā na bhavanti | ṣaṭ sparśakāyāḥ ṣaḍ vedanākāyāḥ ṣaṭ saṁjñākāyāḥ ṣaṭ cetanākāyā na bhavanti | yadutāsminn asaty evam āyatyām jātijarāvyādhimaraṇaśokaparidevaduḥkhadaurmanasyopāyāsā nirudhyante | evam asya kevalasya mahato duḥkhaskandhasya nirodho bhavati |</p>
<p><a class='ref tri' id='tri13.7' href='#tri13.7'>Tri 13.7</a> yataś ca śrutavatāryaśrāvakeṇa lokasamudayaś ca lokanirodhaś ca yathābhūtaṁ samyakprajñayā sudṛṣṭo bhavati suviditaḥ sujuṣṭaḥ supratividdhaḥ | ayam ucyate āryāśrāvakaḥ | āgata imaṁ saddharmam upagata imaṁ saddharmam avaiti saddharmam ity ucyate ’vagāḍhaprāptaḥ paryavagāḍhaprāptaḥ śaikṣeṇa jñānena śaikṣeṇa darśanena lokasyodayāstaṁgāminyā prajñayā samanvāgata āryayā nairyāṇikayā nairvedhikayā niryāti tatkaraḥ samyagduḥkhakṣayāya duḥkhasyāntakriyāyai |</p>
<p><a class='ref tri' id='tri13.8' href='#tri13.8'>Tri 13.8</a> tat kasmād dhetoḥ | tathā hi śrutavatāryaśrāvakeṇa lokasamudayaś ca lokanirodhaś ca yathābhūtaṁ samyakprajñayā sudṛṣṭaḥ suviditaḥ supratividdhaḥ ||</p>
<footer>
<p>Based on the edition by <span class='author'>C. Tripāṭhī</span>: <cite translate='no'>Fünfundzwanzig Sūtras des Nidānasaṁyukta</cite>. Berlin <span class='publication-date'>1962</span> (Sanskrittexte aus den Turfanfunden, <span class='roman-numerals'>iii</span>).</p>
<p>Input by Seishi Karashima (Tokyo, Japan). Text sourced from <a href='http://gretil.sub.uni-goettingen.de/gretil/1_sanskr/4_rellit/buddh/nidansyu.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
