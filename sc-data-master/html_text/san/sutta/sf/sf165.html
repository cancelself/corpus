<!DOCTYPE html>
<html>
<head>
<meta charset='UTF-8'>
<meta name='author' content='Chandra Bhal Tripāṭhī'>
<title></title>
</head>
<body>
<article id='sf165' lang='san'>
<header>
<h1><span class='add'>Ādisūtra</span></h1>
</header>
<p><a class='ref tri' id='tri16.1' href='#tri16.1'>Tri 16.1</a> pratītyasamutpādasya vo bhikṣava ādiñ ca deśayiṣye vibhaṅgañ ca | tac chṛṇuta sādhu ca suṣṭhu ca manasi kuruta bhāṣiṣye |</p>
<p><a class='ref tri' id='tri16.2' href='#tri16.2'>Tri 16.2</a> pratītyasamutpādasyādiḥ katamaḥ | yad utāsmin satīdaṁ bhavaty asyotpādād idam utpadyate | yad utāvidyāpratyayāḥ saṁskārāḥ pūrvavad yāvat samudayo bhavati | ayam ucyate pratītyasamutpādasyādiḥ |</p>
<p><a class='ref tri' id='tri16.3' href='#tri16.3'>Tri 16.3</a> vibhaṅgaḥ katamaḥ |</p>
<p><a class='ref tri' id='tri16.4' href='#tri16.4'>Tri 16.4</a> avidyāpratyayāḥ saṁskārā ity avidyā katamā | yat tat pūrvānte ajñānam aparānte ajñānaṁ pūrvāntāparānte ajñānam adhyātme ajñānaṁ bahirdhā ajñānam adhyātmabahirdhā ajñānaṁ karmaṇy ajñānaṁ vipāke ajñānaṁ buddhe ajñānaṁ dharme ajñānaṁ saṁghe ajñānaṁ duḥkhe ajñānaṁ samudaye nirodhe mārge ajñānaṁ hetāv ajñānaṁ hetusamutpanneṣu dharmeṣv ajñānaṁ kuśalākuśaleṣu sāvadyānavadyeṣu sevitavyāse<span class='supplied'>vi</span>tavyeṣu hīnapraṇīteṣu kṛṣṇaśukleṣu pratibhāgapratītyasamutpanneṣu dharmeṣv ajñānam | ṣaṭsu vā punaḥ sparśāyataneṣu yathābhūtam asaṁprativedha iti | yatra tatrājñānam adarśanam anabhi<span class='supplied'>sa</span>mayas tamaḥ saṁmoho avidyānu<span class='supplied'>śayaḥ |</span> ayam ucyate avidyā |</p>
<p><a class='ref tri' id='tri16.5' href='#tri16.5'>Tri 16.5</a> avidyāpratyayāḥ saṁskārā iti saṁskārāḥ katame | trayaḥ saṁskārāḥ | kāyasaṁskāro vāksaṁskāro manaḥsaṁskāraḥ |</p>
<p><a class='ref tri' id='tri16.6' href='#tri16.6'>Tri 16.6</a> saṁskārapratya<span class='supplied'>yaṁ</span> vijñānam <span class='supplied'>iti vi</span>jñ<span class='supplied'>ā</span>na<span class='supplied'>ṁ</span> katarat | ṣaḍ vijñānakāyāḥ | cakṣur vijñānaṁ śrotraghrāṇajihvākāyamano vijñānam |</p>
<p><a class='ref tri' id='tri16.7' href='#tri16.7'>Tri 16.7</a> vijñānapratyayaṁ nāmarūpam <span class='supplied'>iti</span> nāmarūpaṁ katarat | catvāro ’rūpiṇaḥ skandhāḥ / vedanāskandhaḥ saṁjñāskandhaḥ saṁskāraskandho vijñānaskandhaḥ | rūpaskandhaḥ katarat | yat kiñcid rūpaṁ sarvaṁ tac catvāri mahābhūtāni | catvāri ca mahābhūtāny upādāya itīdaṁ ca rūpaṁ | pūrvakaṁ ca nāma | tad ubhayaṁ nāmarūpam | ity ucyate nāmarūpam |</p>
<p><a class='ref tri' id='tri16.8' href='#tri16.8'>Tri 16.8</a> nāmarūpapratyayaṁ ṣaḍāyatanam iti ṣaḍāyatanaṁ katarat | ṣaḍ ādhyātmikāny āyatanāni | cakṣur ādhyātmikam āyatanaṁ śrotraghrāṇajihvākāyamana ādhyātmikam āyatanam |</p>
<p><a class='ref tri' id='tri16.9' href='#tri16.9'>Tri 16.9</a> ṣaḍāyatanapratyayaḥ sparśa iti sparśaḥ katamaḥ | ṣaṭ sparśakāyāḥ | cakṣuḥ saṁsparśaḥ | śrotraghrāṇajihvākāyamanaḥ<span class='supplied'>saṁ</span>sparśaḥ |</p>
<p><a class='ref tri' id='tri16.10' href='#tri16.10'>Tri 16.10</a> sparśapratyayā vedaneti vedanā katamā | tisro vedanāḥ | sukhā vedanā duḥkhā aduḥkhāsukhā ca |</p>
<p><a class='ref tri' id='tri16.11' href='#tri16.11'>Tri 16.11</a> vedanāpratyayā tṛṣṇeti tṛṣṇā katamā | tisras tṛṣṇāḥ | kāmatṛṣṇā rūpatṛṣṇā ārūpyatṛṣṇā |</p>
<p><a class='ref tri' id='tri16.12' href='#tri16.12'>Tri 16.12</a> tṛṣṇāpratyayam upādānam iti upādānaṁ katarat | catvāry upādānāni | kāmopādānaṁ dṛṣṭyupādānaṁ śīlavratopādānam ātmopādānaṁ ca |</p>
<p><a class='ref tri' id='tri16.13' href='#tri16.13'>Tri 16.13</a> upādānapratyayo bhava iti bhavaḥ katamaḥ | trayo bhavāḥ | kāmabhavo rūpabhava ārūpyabhavaḥ |</p>
<p><a class='ref tri' id='tri16.14' href='#tri16.14'>Tri 16.14</a> bhavapratyayā jātir iti jātiḥ katamā | yā teṣāṁ teṣāṁ satvānāṁ tasmin tasmin satvanikāye jātiḥ sañjātir avakrāntir abhinirvṛttiḥ prādurbhāvaḥ skandhapratilābho dhātupratilābha āyatanapratilābho jīvitendriyasya prādurbhāvaḥ | iyam ucyate jātiḥ |</p>
<p><a class='ref tri' id='tri16.15' href='#tri16.15'>Tri 16.15</a> jātipratyayaṁ jarāmaraṇam iti jarā katamā | yat tat khālityaṁ pālityaṁ valipracuratā jīrṇatā bhagnatā kubjagopānasīvaṅkatā khurukhurupraśvāsakāyatā purataḥ prāgbhārakāyatā daṇḍaviṣṭaṁbhanatā tilakāḍaracitagātratā dhandhatvaṁ hāniḥ parihāṇir indriyāṇāṁ paripākaḥ paribhedaḥ saṁskārāṇāṁ purāṇībhāvo jarjarībhāvaḥ | iyam ucyate jarā |</p>
<p><a class='ref tri' id='tri16.16' href='#tri16.16'>Tri 16.16</a> maraṇaṁ katarat | yat teṣāṁ teṣāṁ satvānāṁ tasmāt tasmāt satvanikāyāc cyutiś cyavanaṁ bhedo ’ntarhāṇir āyuṣo hānir uṣmaṇo hānir jīvitasya nirodhaḥ skandhānāṁ nikṣepaṇaṁ maraṇaṁ kālakriyā | idam ucyate maraṇam | itīdañ ca maraṇam | pūrvikā ca jarā | tad ubhayaṁ jarāmaraṇam ity ucyate |</p>
<p><a class='ref tri' id='tri16.17' href='#tri16.17'>Tri 16.17</a> ayam ucyate pratītyasamutpādavibhaṅgaḥ |</p>
<p><a class='ref tri' id='tri16.18' href='#tri16.18'>Tri 16.18</a> pratītyasamutpādasya vo ādiñ ca deśayiṣye vibhaṅgañ ca iti me yad uktam idaṁ tat pratyuktam ||</p>
<footer>
<p>Based on the edition by <span class='author'>C. Tripāṭhī</span>: <cite translate='no'>Fünfundzwanzig Sūtras des Nidānasaṁyukta</cite>. Berlin <span class='publication-date'>1962</span> (Sanskrittexte aus den Turfanfunden, <span class='roman-numerals'>iii</span>).</p>
<p>Input by Seishi Karashima (Tokyo, Japan). Text sourced from <a href='http://gretil.sub.uni-goettingen.de/gretil/1_sanskr/4_rellit/buddh/nidansyu.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
