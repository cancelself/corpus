<!DOCTYPE html>
<html>
<head>
<meta charset='UTF-8'>
<meta name='author' content='Chandra Bhal Tripāṭhī'>
<title></title>
</head>
<body>
<article id='sf168' lang='san'>
<header>
<h1><span class='add'>Kātyāyanaḥsūtra</span></h1>
</header>
<p><a class='ref tri' id='tri19.1' href='#tri19.1'>Tri 19.1</a> bhagavān nādikāyāṁ viharati guñjakāvasathe |</p>
<p><a class='ref tri' id='tri19.2' href='#tri19.2'>Tri 19.2</a> athāyuṣmān sandhākātyāyano yena bhagavāṁs tenopajagāma | upetya bhagavatpādau śirasā vanditvaikānte ’sthāt | ekāntasthita āyuṣmān sandhākātyāyano bhagavantam idam avocat |</p>
<p><a class='ref tri' id='tri19.3' href='#tri19.3'>Tri 19.3</a> samyagdṛṣṭiḥ samyagdṛṣṭir iti bhadanta ucyate | kiyatā samyagdṛṣṭir bhavati | kiyatā tathāgataḥ samyagdṛṣtiṁ prajñapayamānaḥ prajñapayati |</p>
<p><a class='ref tri' id='tri19.4' href='#tri19.4'>Tri 19.4</a> evam ukto bhagavān āyuṣmantaṁ sandhākātyāyanam idam avocat |</p>
<p><a class='ref tri' id='tri19.5a' href='#tri19.5a'>Tri 19.5a</a> dvayaṁ niśrito ’yaṁ kātyāyana loko yad bhūyasāstitāñ ca niśrito nāstitāñ ca | upadhyupādānavinibaddho ’yaṁ kātyāyana loko yad utāstitāñ ca niśrito nāstitāñ ca | etāni ced upadhyupādānāni cetaso ’dhiṣṭhānābhiniveśānuśayān nopaiti nopādatte nādhitiṣṭhati nābhiniviśaty ātmā meti |</p>
<p><a class='ref tri' id='tri19.5b' href='#tri19.5b'>Tri 19.5b</a> duḥkham idam utpadyamānam utpadyate | duḥkhaṁ nirudhyamānaṁ nirudhyate | atra cen na kāṅkṣati na vicikitsati | aparapratyayaṁ jñānam evāsya bhavati |</p>
<p><a class='ref tri' id='tri19.6' href='#tri19.6'>Tri 19.6</a> iyatā kātyāyana samyagdṛṣṭir bhavati | iyatā tathāgataḥ samyagdṛṣṭiṁ prajñapaymānaḥ prajñapayati |</p>
<p><a class='ref tri' id='tri19.7' href='#tri19.7'>Tri 19.7</a> tat kasmād dhetoḥ | lokasamudayaṁ kātyāyana yathābhūtaṁ samyakprajñayā paśyato yā loke nāstitā sā na bhavati | lo<span class='supplied'>ka</span>nirodhaṁ yathābhūtaṁ samyakprajñayā paśyato yā loke ’stitā sā na bhavati |</p>
<p><a class='ref tri' id='tri19.8' href='#tri19.8'>Tri 19.8</a> ity etāv ubhāv antāv anupagamya madhyamayā pratipadā tathāgato dharmaṁ deśayati |</p>
<p><a class='ref tri' id='tri19.9' href='#tri19.9'>Tri 19.9</a> yad utāsmin satīdaṁ bhavaty asyotpādād idam utpadyate | yad utāvidyāpratyayāḥ saṁskārā iti pūrvavad yāvat samudayo nirodhaś ca bhavati |</p>
<p><a class='ref tri' id='tri19.10' href='#tri19.10'>Tri 19.10</a> asmin khalu dharmaparyāye bhāṣyamāṇa āyuṣmataḥ sandhākātyā<span class='supplied'>ya</span>nasyānupādāyāsravebhyaś c<span class='supplied'>i</span>ttaṁ vimuktam |</p>
<footer>
<p>Based on the edition by <span class='author'>C. Tripāṭhī</span>: <cite translate='no'>Fünfundzwanzig Sūtras des Nidānasaṁyukta</cite>. Berlin <span class='publication-date'>1962</span> (Sanskrittexte aus den Turfanfunden, <span class='roman-numerals'>iii</span>).</p>
<p>Input by Seishi Karashima (Tokyo, Japan). Text sourced from <a href='http://gretil.sub.uni-goettingen.de/gretil/1_sanskr/4_rellit/buddh/nidansyu.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
