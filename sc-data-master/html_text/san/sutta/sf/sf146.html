<!DOCTYPE html>
<html>
<head>
<meta charset='UTF-8'>
<meta name='author' content='M.B. Shakya'>
<title></title>
</head>
<body>
<article id='sf38' lang='san'>
<header>
<h1>Āryānityatāsūtra</h1>
</header>
<p class='namo'>om namaḥ sarvajñāya</p>
<p><a class='ref sc' id='sc1' href='#sc1'>SC 1</a><span class='evam'>evaṁ mayā śrutam</span> ekasmin samaye bhagavān śrāvastyāṁ viharati sma jetavane ’nāthapiṇḍadasyārāme mahatā bhikṣusaṁghena sārddhaṁ trayodaśabhirbhikṣuśataiḥ | tatra khalu bhagavān bhikṣūnāmantrayate sma:</p>
<p><a class='ref sc' id='sc2' href='#sc2'>SC 2</a>anityā bhikṣavaḥ sarvasaṁskārā adhruvā anāsvāsikā vipariṇāmadharmāṇaḥ | yadyāvat bhikṣavaḥ sarvebhyaḥ saṁskārebhyo ’laṁ nirvartitumalaṁ viraktamalaṁ vimoktum | sarveṣāṁ sattvānāṁ sarveṣāṁ bhūtānāṁ sarveṣāṁ prāṇināṁ āmaraṇānta hi jīvita maraṇa paryavasānaṁ nāsti jātasyāmaraṇam |</p>
<p><a class='ref sc' id='sc3' href='#sc3'>SC 3</a>yepi te bhikṣavo gṛhapatayo mahāśālakulā brāhmaṇa mahāśālakulākṣatriya mahāśālakulā āśāṁ mahādhano mahābhogāḥ prabhūtamaṇimāṇikyamuktāvaiduryaśaṁkhaśilāpravālajātarūparajatavikaraṇāḥ prabhūtadhanadhānyakoṣakoṣṭhāgārasannicayāḥ prabhūtadāsīdāsakarmakara paurūṣeyo prabhūtamitrāmātyajñātisālohitāsteṣāmapi maraṇāntaṁ jīvitamaraṇaṁparyavasānaṁ nāsti jātasyāmaraṇaṁ |</p>
<p><a class='ref sc' id='sc4' href='#sc4'>SC 4</a>yepi te bhikṣavaḥ rājānaḥ kṣatriyāśca murddhābhiṣiktā jānapadai śvaryasthāmavīryamanuprāptā mahāntaṁ pṛthvīmaṇḍalamabhinirjityā vasanti | teṣāmapi maraṇāntaṁ hi jīvitaṁ maraṇaparyavasānaṁ nāsti jātasyāmaraṇaṁ |</p>
<p><a class='ref sc' id='sc5' href='#sc5'>SC 5</a>yepi te bhikṣavaḥ ṛṣayo vānaprasthāḥ pramukta phalāhārāḥ prabhūktaphala bhojinaḥ pramukta phalena yāpanti teṣāmapi maraṇāntaṁ hi jīvita maraṇaparyavasānaṁ nāsti jātasyāmaraṇaṁ |</p>
<p><a class='ref sc' id='sc6' href='#sc6'>SC 6</a>yepi te bhikṣavaḥ kāmāvacāradevāścāturmahārājikādevāstrayāstriśāṁdevānāmāstuṣitādevānirmāṇaratayodevāḥ paranirmitavaśavartinodevāsteṣāmapi maraṇāntaṁ hi jīvitaṁ maraṇa paryavasānaṁ nāsti jātasyāmaraṇaṁ |</p>
<p><a class='ref sc' id='sc7' href='#sc7'>SC 7</a>yepi te bhikṣavo rūpiṇo devāḥ prathamadhyānalābhino brahmakāyikā brahmapurohitā mahābrahmāṇaḥ dvitīya dhyānalābhina parītābhā apramāṇābhā ābhāśvarā stṛtīyadhyāna lābhinaḥparītaśubhā apramāṇaśubhā śubhakṛtsnā caturthadhyāna lābhinonabhrakā puṇyaprasavā bṛhatphalā avṛhā atapā sudṛśāḥ sudarśanā akaniṣṭhāścadevāsteṣāmapi maraṇāntaṁ hi jīvitaṁ maraṇaṁ paryavasānaṁ nāsti jātasyāmaraṇaṁ |</p>
<p><a class='ref sc' id='sc8' href='#sc8'>SC 8</a>yepi te bhikṣavaḥ ārūpiṇodevā ākāśānantaāyatanopagā vijñānantyāyatanopagā ākiṁcanyāyatanopagā naivasaṁjñānāsaṁjñāyatanopagāśca devāsteṣāmapi maraṇāntahi jīvita maraṇaṁ paryavasāna nāsti jātasyāmaraṇa | traidhātukamidaṁ |</p>
<p><a class='ref sc' id='sc9' href='#sc9'>SC 9</a>yepi te bhikṣavo ’rhantaḥ kṣīṇāsravā kṛtakṛtyāḥ kṛtakaraṇīyā apahṛtabhārā anuprāptatvākāthā parikṣīṇabhavasaṁyojanaḥ samyagājñāsuvimuktacittāḥ sarvacetovaśiparamapāramitāprāptāsteṣāmapi kāyanikṣepaṇadharmāḥ |</p>
<p><a class='ref sc' id='sc10' href='#sc10'>SC 10</a>yepi te bhikṣavaḥ pratyekabuddhā khaḍga viṣāṇakalpā ekamātmāna damayanti ekamātmāna śamayati ekamātmātmānaṁparinirvāyanti teṣāmapi ’yaṁkāyonikṣepaṇadharmaḥ |</p>
<p><a class='ref sc' id='sc11' href='#sc11'>SC 11</a>yepi te bhikṣavastathāgatā arhantaḥ samyak saṁbuddhādaśavalavalinaḥudārārṣamāḥsamyak siṁhanādanādineścaturvaiśāradyadharmārohaṇa vaiśāradyaṁ | sarvadharmadeśanāvaiśāradyaṁ nirvāṇamārgavatāraṇavaiśāradyaṁ āśravajñāna prahāṇāvaiśāradyaṁ | viśadādṛḍhanārāyaṇasaṁhatakāyāsteṣāmapyayaṁkāyonikṣepaṇa dharmaḥ | tadyathāpi nāma bhikṣavaḥ kumbhakārakṛtāni bhāṇḍāniśrāmānivāpakvāni va bhedanaparyantāni bhedana paryavasānānyevameva bhikṣavaḥ sarveṣāṁ sattvānāṁ sarveṣāṁ bhūtānāṁ prāṇināṁ āmaraṇāntaṁ hi jīvita maraṇaparyavasānaṁ nāsti jātasyāmaraṇaṁ | īdamavocadbhagavānnidamukto sugato hyathā parovāca śāstā |</p>
<blockquote class='gatha'>
<p><a class='ref sc' id='sc12' href='#sc12'>SC 12</a>anityāvata saṁskārā utpāda vyayadhārmiṇaḥ |<br>
utpādyahinirūdhyante teṣāṁvyapaśamaḥsukhaṁ ||</p>
<p><a class='ref sc' id='sc13' href='#sc13'>SC 13</a>yathā hi kumbhakāreṇa muttikābhājanaṁ kṛtaṁ |<br>
sarva bhedana paryantaṁ sattvānāṁjīvitaṁtathā ||</p>
<p><a class='ref sc' id='sc14' href='#sc14'>SC 14</a>yathāphalānāṁ pakvānāṁśaśvatpatanatobhayaṁ |<br>
tathā saṁskārajāḥ satvā nityaṁ maraṇato bhayaṁ ||</p>
<p><a class='ref sc' id='sc15' href='#sc15'>SC 15</a>sarvekṣayāntā nicayāḥ patanāntāḥ samucchrayāḥ |<br>
saṁyogāśca viyogāntā maraṇāntahi jīvitam ||</p>
</blockquote>
<p><a class='ref sc' id='sc16' href='#sc16'>SC 16</a>idamavocad bhagavānāttamanāste ca bhikṣavaḥ sā ca parṣadobhagavato bhāṣitamabhyanandan |</p>
<p class='endsutta'>ityāryānityatā sūtraṁsamāptaṁ ||</p>
<footer>
<p>Based on the edition by M.B. <span class='author'>Shakya</span>. <cite class='book' translate='no'>Buddhist Himalaya</cite> Vol. 1, No.1. Nepal: Nagarjuna Institute of Exact Methods, <span class='publication-date'>1988</span>, pp. 58–60.</p>
<p>Input by members of the Sanskrit Buddhist Input Project.</p>
<p>Text sourced from <a href='http://gretil.sub.uni-goettingen.de/gretil/1_sanskr/4_rellit/buddh/bsu001_u.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
