<!DOCTYPE html>
<html>
<head>
<meta charset='UTF-8'>
<meta name='author' content='Adelheid Mette'>
<title></title>
</head>
<body>
<article id='sf104' lang='san'>
<header>
<h1><span class='add'>Devatāsūtra</span></h1>
</header>
<p><span class='evam'>evaṁ mayā śrutam</span> ekasmiṁ samaye bhagavāṁ cchrāvastyāṁ viharati sma <a class='ref gbm' id='gbm1542.6' href='#gbm1542.6'>GBM 1542.6</a> jetavane ’nāthapiṇḍadasyārāme athānyatamā devatā atikrāntavarṇā atikrāntāyāṁ rātryāṁ yena bhagavāṁs tenopasaṁkrāntā <a class='ref gbm' id='gbm1542.7' href='#gbm1542.7'>GBM 1542.7</a> upasaṁkramya bhagavataḥ pādau śirasā vanditvā ekānte niṣaṇṇā / atha tasyā devatāyā varṇānubhāvena sarvaṁ jetavanaṁ udāreṇāvabhāsena <a class='ref gbm' id='gbm1542.8' href='#gbm1542.8'>GBM 1542.8</a> sphuṭam abhūt / ekānte niṣaṇṇā sā devatā tasyāṁ velāyām imāṁ gāthām abhāṣata</p>
<blockquote class='gatha'>
<p>kiṁ nu taṁ niśitaṁ śastraṁ kiṁ vā hālāhalaṁ viṣaṁ /<br>
ko nu prajvālito vahni kiṁ vā tad dāruṇaṁ tamaḥ <a class='ref gbm' id='gbm1543.1' href='#gbm1543.1'>GBM 1543.1</a></p>
</blockquote>
<p>bhagavān āha /</p>
<blockquote class='gatha'>
<p>duṣṭā vāṅ niśitaṁ śastraṁ rāgo hālāhalaṁ viṣaṁ /<br>
dveṣaḥ prajvālito vahni ’vidyā tad dāruṇaṁ tamaḥ</p>
</blockquote>
<p>devatā prāha <a class='ref gbm' id='gbm1543.2' href='#gbm1543.2'>GBM 1543.2</a></p>
<blockquote class='gatha'>
<p>gṛhītaṁ kiṁ nu martyena kiṁ vā tad yad ihojjhitaṁ /<br>
abhedyaṁ kavacaṁ kiṁ nu kiṁ vā tīkṣṇam ihāyudhaṁ /</p>
</blockquote>
<p>bhagavān āha /</p>
<blockquote class='gatha'>
<p>gṛhītaṁ yat svayaṁ dattaṁ yad gṛhe tad ihojjhitaṁ / <a class='ref gbm' id='gbm1543.3' href='#gbm1543.3'>GBM 1543.3</a><br>
abhedyaṁ kavacaṁ kṣānti prajñā tīkṣṇam ihāyudham /</p>
</blockquote>
<p>devatā prāha /</p>
<blockquote class='gatha'>
<p>ko nv asau procyate cauro dhanaṁ kiṁ vā satāṁ mataṁ /<br>
ke vā sadevake loke procyante muṣitā iti / <a class='ref gbm' id='gbm1543.4' href='#gbm1543.4'>GBM 1543.4</a></p>
</blockquote>
<p>bhagavān āha /</p>
<blockquote class='gatha'>
<p>vitarkaḥ kuśalaś cauro dhanaṁ śīlaṁ satāṁ mataṁ /<br>
te cāpi muṣitā loke yaiḥ śīlaṁ vinipātitam / <a class='ref gbm' id='gbm1543.5' href='#gbm1543.5'>GBM 1543.5</a></p>
</blockquote>
<p>devatā prāha /</p>
<blockquote class='gatha'>
<p>ko nv asau sukhito jñeya ko vā yaḥ parameśvaraḥ<br>
ko vā vibhūṣito nityaṁ brūhi ko vā viḍaṁbitaḥ</p>
</blockquote>
<p>bhagavān āha / <a class='ref gbm' id='gbm1543.6' href='#gbm1543.6'>GBM 1543.6</a></p>
<blockquote class='gatha'>
<p>alpecchaḥ sukhito jñeyaḥ saṁtuṣṭo parameśvaraḥ<br>
śīlavāṁ vibhūṣito nityaṁ bhraṣṭaśīlo viḍaṁbitaḥ</p>
</blockquote>
<p>devatā prāha /</p>
<blockquote class='gatha'>
<p>kiṁ svid agnir na dahati na bhinatti ca mārutaḥ <a class='ref gbm' id='gbm1543.7' href='#gbm1543.7'>GBM 1543.7</a><br>
kiṁ svin na kledayanty āpaḥ plāvayanto vasundharām /</p>
</blockquote>
<p>bhagavān āha /</p>
<blockquote class='gatha'>
<p>puṇyam agnir na dahati na bhinatti ca mārutaḥ<br>
puṇyaṁ na kledayanty āpaḥ plāvayanto vasundharām /<a class='ref gbm' id='gbm1543.8' href='#gbm1543.8'>GBM 1543.8</a></p>
</blockquote>
<p>devatā prāha /</p>
<blockquote class='gatha'>
<p>kiṁ svid rājā ca caurāś ca spandamānā samudyatā /<br>
nāpahartuṁ śaknuvanti striyā vā puruṣasya vā /<a class='ref gbm' id='gbm1544.1' href='#gbm1544.1'>GBM 1544.1</a></p>
</blockquote>
<p>bhagavān āha /</p>
<blockquote class='gatha'>
<p>puṇyaṁ rājā ca caurāś ca spandamānā samudyatā /<br>
nāpahartuṁ śaknuvanti striyā vā puruṣasya vā /</p>
</blockquote>
<p>devatā prāha /</p>
<blockquote class='gatha'>
<p>vatsalo bāndhavaḥ ko ’sau ko vā duṣṭāśayo ripuḥ <a class='ref gbm' id='gbm1544.2' href='#gbm1544.2'>GBM 1544.2</a><br>
kiṁ vā tad dāruṇaṁ duḥkhaṁ kiṁ vā paramaṁ sukham /</p>
</blockquote>
<p>bhagavān āha /</p>
<blockquote class='gatha'>
<p>vatsalo bāndhavaḥ puṇyaṁ pāpaṁ duṣṭāśayo ripuḥ <a class='ref gbm' id='gbm1544.3' href='#gbm1544.3'>GBM 1544.3</a><br>
nārakaṁ dāruṇaṁ duḥkhaṁ śuddhā bhāvaḥ paramaṁ sukham /</p>
</blockquote>
<p>devatā prāha /</p>
<blockquote class='gatha'>
<p>kenāyam āvṛto lokaḥ kena loko vaśīkṛtaḥ<br>
kena tyajati mitrāṇi kena svargaṁ na gacchati /<a class='ref gbm' id='gbm1544.4' href='#gbm1544.4'>GBM 1544.4</a></p>
</blockquote>
<p>bhagavān āha /</p>
<blockquote class='gatha'>
<p>ajñānenāvṛto loko mohena ca vaśīkṛtaḥ<br>
lobhāt tyajati mitrāṇi saṁgāt svargaṁ na gacchati /<a class='ref gbm' id='gbm1544.5' href='#gbm1544.5'>GBM 1544.5</a></p>
</blockquote>
<p>devatā prāha /</p>
<blockquote class='gatha'>
<p>kiṁ tat priyam apathyaṁ ca kiṁ vā pathyaṁ na ca priyaṁ<br>
ko vā pīḍākaro vyādhiḥ ko ’sāv eko bhiṣag varaḥ /</p>
</blockquote>
<p>bhagavān āha /</p>
<blockquote class='gatha'>
<p>kāmāḥ priyā apathyāś ca mokṣaḥ pathyo na ca priyaḥ <a class='ref gbm' id='gbm1544.6' href='#gbm1544.6'>GBM 1544.6</a><br>
rāgaḥ pīḍākaro vyādhir buddhaś caiko bhiṣag varaḥ /</p>
</blockquote>
<p>devatā prāha /</p>
<blockquote class='gatha'>
<p>kena mitrāṇi vardhante kena śāmyanti śatravaḥ <a class='ref gbm' id='gbm1544.7' href='#gbm1544.7'>GBM 1544.7</a><br>
kena svargam avāpnoti kena mokṣaṁ ca gacchati /</p>
</blockquote>
<p>bhagavān āha /</p>
<blockquote class='gatha'>
<p>tyāgān mitrāṇi vardhante maitryā śāmyanti śatravaḥ<br>
śīlāt svargam avāpnoti jñānān mokṣaṁ ca gacchati /<a class='ref gbm' id='gbm1544.8' href='#gbm1544.8'>GBM 1544.8</a></p>
</blockquote>
<p>devatā prāha /</p>
<blockquote class='gatha'>
<p>idaṁ saṁśayam adyāpi mama tvaṁ chettum arhasi /<br>
asmāl lokāt paraṁ lokaṁ ko gato ’tyantavaṁcitaḥ /<a class='ref gbm' id='gbm1545.1' href='#gbm1545.1'>GBM 1545.1</a></p>
</blockquote>
<p>bhagavān āha /</p>
<blockquote class='gatha'>
<p>vidyamāneṣu bhogeṣu puṇyaṁ yena na saṁcitaṁ /<br>
asmāl lokāt paraṁ lokaṁ so gato ’tyantavaṁcitaḥ /</p>
</blockquote>
<p>devatā prāha <a class='ref gbm' id='gbm1545.2' href='#gbm1545.2'>GBM 1545.2</a></p>
<blockquote class='gatha'>
<p>cirasya bata paśyāmi brāhmaṇaṁ parinirvṛtaṁ /<br>
sarvavairabhayātītaṁ tīrṇaṁ loke viṣaktikām //</p>
</blockquote>
<p>ity uktvā sā devatā bhagavato bhāṣitam <a class='ref gbm' id='gbm1545.3' href='#gbm1545.3'>GBM 1545.3</a> abhinandyānumodya bhagavataḥ pādau śirasā vanditvā bhagavato ’ntikāt prakrāntā //</p>
<footer>
<p>Based on the edition by <span class='author'>Adelheid Mette</span>: <cite class='article' translate='no'>"Zwei kleine Fragmente aus Gilgit"</cite>, Studien zur Indologie und Iranistik 7 (1981), pp. 133–151.</p>
<p><cite class='book' translate='no'>Gilgit Buddhist Manuscripts (Facsimile Edition)</cite>, edited by <span class='author'>Raghu Vira</span> and <span class='author'>Lokesh Chandra</span>, 10 parts, New Delhi 1959–1974 (Śata-Piṭaka Series 10). 1542.5–1545.3.</p>
<p>Input by Klaus Wille (Göttingen) for <a href='http://gretil.sub.uni-goettingen.de/gretil/1_sanskr/4_rellit/buddh/dvtasutu.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
