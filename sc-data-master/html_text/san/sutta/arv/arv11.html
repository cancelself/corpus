<!DOCTYPE html>
<html>
<head>
<meta charset='UTF-8'>
<meta name='author' content='Prof. N.H. Samtani'>
<title></title>
</head>
<body>
<article id='arv11' lang='san'>
<header>
<ul>
<li class='division'>Arthaviniścayasūtram</li>
</ul>
<h1>11. Catasraḥ Pratipadaḥ</h1>
</header>
<p>Tatra <span class='add'>bhikṣavaḥ</span> katamāś-catasraḥ pratipadaḥ?</p>
<ol>
<li>Asti bhikṣavo duḥkhā pratipad dhandhābhijñā |</li>
<li>asti duḥkhā pratipat kṣiprābhijñā |</li>
<li>asti sukhā pratipad dhandhābhijñā |</li>
<li>asti sukhā pratipat kṣiprābhijñā ||</li>
</ol>
<h2><span class='add'>11.1 Duḥkhā Dhandhābhijñā</span></h2>
<p>Tatra katamā duḥkhā pratipad dhandhābhijñā?</p>
<p>Ihaikatyaḥ pudgalaḥ prakṛtyaiva tīvra-rāgo bhavati | tīvra-dveṣo bhavati, tīvra-moho bhavati | so ’bhīkṣṇaṁ tīvra-rāgatayā rāgajaṁ duḥkha-daurmanasyaṁ pratisaṁvedayati | abhīkṣṇaṁ tīvra-dveṣatayā dveṣajaṁ duḥkha-daurmanasyaṁ pratisaṁvedayati | abhīkṣṇaṁ tīvra-mohatayā mohajaṁ duḥkha-daurmanasyaṁ pratisaṁvedayati ||</p>
<p>Tasyemāni pañca lokottarāṇīndriyāṇi dhandhāni bhavanti | mṛdūny-a<span class='add'>(tīkṣṇāny-a)</span>śīghra-vāhīny-āsravāṇāṁ kṣayāya ||</p>
<p>Katamāni pañca?</p>
<p>Yad-uta:</p>
<ol>
<li>Śraddhendriyaṁ |</li>
<li>vīryendriyaṁ |</li>
<li>smṛtīndriyaṁ |</li>
<li>samādhīndriyaṁ |</li>
<li>prajñendriyam ||</li>
</ol>
<p>Sa evaṁ pañcānāṁ lokottarāṇam-indriyāṇāṁ mṛdutvād-aśīghra-vāhitvāc-ca dhandham evānantaryaṁ samādhiṁ spṛśati | yad-utāsravāṇāṁ kṣayāya ||</p>
<p>Iyaṁ duḥkhā pratipad dhandhābhijñā ||</p>
<h2><span class='add'>11.2 Duḥkhā Kṣiprābhijñā</span></h2>
<p>Tatra katamā duḥkhā pratipat kṣiprābhijñā?</p>
<p>Ihaikatyaḥ pudgalaḥ prakṛtyaiva tīvra-rāgo bhavati | tīvra-dveṣo <span class='add'>[bhavati]</span>, tīvra-moho <span class='add'>[bhavati]</span> | so ’bhīkṣṇaṁ tīvra-rāgatayā rāgajaṁ duḥkha-daurmanasyaṁ pratisaṁvedayati | abhīkṣṇaṁ tīvra-dveṣatayā dveṣajaṁ duḥkha-daurmanasyaṁ pratisaṁvedayati | abhīkṣṇaṁ tīvra-mohatayā mohajaṁ duḥkha-daurmanasyaṁ pratisaṁvedayati ||</p>
<p>Tasyemāni pañca lokottarāṇīndriyāṇi adhimātrāṇi bhavanti | tīkṣṇāni śīghravāhīni <span class='add'>āsravāṇāṁ kṣayāya</span> ||</p>
<p>Katamāni pañca?</p>
<p>Yad-uta:</p>
<ol>
<li>Śraddhendriyaṁ |</li>
<li>vīryendriyaṁ |</li>
<li>smṛtīndriyaṁ |</li>
<li>samādhīndriyaṁ |</li>
<li>prajñendriyam ||</li>
</ol>
<p>Sa eṣāṁ pañcānāṁ lokottarāṇām-indriyāṇām-adhimātratvāt <span class='add'>(tīkṣṇatvāt)</span> śīghra-vāhitvāc-ca kṣipram evānantaryaṁ samādhiṁ spṛśati | yad-utāsravāṇāṁ kṣayāya ||</p>
<p>Iyaṁ duḥkhā pratipat kṣiprābhijñā ||</p>
<h2><span class='add'>11.3 Sukhā Dhandhābhijñā</span></h2>
<p>Tatra katamā sukhā pratipad dhandhābhijñā?</p>
<p>Ihaikatyaḥ pudgalaḥ prakṛtyaivālparāgo bhavati | alpadveṣo bhavati, alpamoho bhavati | so ’lparāgatayā nābhīkṣṇaṁ rāgajaṁ duḥkha-daurmanasyaṁ pratisaṁvedayati | alpadveṣatayā nābhīkṣṇaṁ dveṣajaṁ duḥkha-daurmanasyaṁ pratisaṁvedayati | alpamohatayā nābhīkṣṇaṁ mohajaṁ duḥkha-daurmanasyaṁ pratisaṁvedayati ||</p>
<p>Tasyemāni pañca lokottarāṇīndriyāṇi dhandhāni bhavanti | mṛduni na tīkṣṇāni na śīghravāhīni <span class='add'>āsravāṇāṁ kṣayāya</span> ||</p>
<p>Katamāni pañca?</p>
<p>Yad-uta:</p>
<ol>
<li>Śraddhendriyaṁ |</li>
<li>vīryendriyaṁ |</li>
<li>smṛtīndriyaṁ |</li>
<li>samādhīndriyaṁ |</li>
<li>prajñendriyam ||</li>
</ol>
<p>Sa eṣāṁ pañcānāṁ lokottarāṇām-indriyāṇāṁ dhandhatvād-atīkṣṇātvān-mṛdutvād-aśīghra-vāhitvāc-ca dhandham evānantarya-samādhiṁ spṛśati | yad-utāsravāṇāṁ kṣayāya ||</p>
<p>Iyaṁ sukhā pratipad dhandhābhijñā ||</p>
<h2><span class='add'>11.4 Sukhā Kṣiprābhijñā</span></h2>
<p>Tatra katamā sukhā pratipat kṣiprābhijñā?</p>
<p>Ihaikatyaḥ pudgalaḥ prakṛtyaivālparāgo bhavati | alpadveṣaḥ, alpamohaḥ | so ’lparāgatayā nābhīkṣṇaṁ rāgajaṁ duḥkha-daurmanasyaṁ pratisaṁvedayati | alpadveṣatayā nābhīkṣṇaṁ dveṣajaṁ duḥkha-daurmanasyaṁ pratisaṁvedayati | alpamohatayā nābhīkṣṇaṁ mohajaṁ duḥkha-daurmanasyaṁ pratisaṁvedayati ||</p>
<p>Tasyemāni pañca lokottarāṇīndriyāṇi adhimātrāṇi bhavanti | tīkṣṇāni śīghravāhīni <span class='add'>āsravāṇāṁ kṣayāya</span> ||</p>
<p>Katamāni pañca?</p>
<p>Yad-uta:</p>
<ol>
<li>Śraddhendriyaṁ |</li>
<li>vīryendriyaṁ |</li>
<li>smṛtīndriyaṁ |</li>
<li>samādhīndriyaṁ |</li>
<li>prajñendriyam ||</li>
</ol>
<p>Sa eṣāṁ pañcānāṁ lokottarāṇām-indriyāṇāṁ-adhimātratvāt tīkṣṇatvāt śīghra-vāhitvāc-ca kṣipram evānantaryaṁ samādhiṁ spṛśati | yad-utāsravāṇāṁ kṣayāya ||</p>
<p>Iyam-ucyate sukhā pratipat kṣiprābhijñā ||</p>
<p>Imā bhikṣavaḥ catasraḥ pratipadaḥ ||</p>
<footer>
<p>Reproduced by <span class='author'>Ānandajoti Bhikkhu</span></p>
<p>Based on the edition by <span class='author'>Prof. N.H. Samtani</span> in <cite class='book' translate='no'>The Arthaviniścaya-sūtra & its commentary (Nibandhana)</cite> (Patna, 1971), updated to include the corrections he printed in that work on pp. 180–181, most of which were also printed in his translation of the same, <cite class='book' translate='no'>Gathering the Meanings</cite> (Berkeley, 2002), on pp. 309–310.</p>
<p>Original translation with comments to be found at <a href='http://www.ancient-buddhist-texts.net/Texts-and-Translations/Arthaviniscaya/index.htm'>http://www.ancient-buddhist-texts.net/</a>.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
