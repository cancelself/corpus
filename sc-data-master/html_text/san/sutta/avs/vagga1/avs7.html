<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs7' lang='san'>
<header>
<ul>
<li class='division'>Avadānaśatakam |</li>
<li class='vagga'>prathamo vargaḥ |</li>
</ul>
<h1>7. padmaḥ</h1>
</header>
<p><a class='ref sc' id='sc1' href='#sc1'>SC 1</a><a class='ref vai' id='vai18' href='#vai18'>Vai 18</a> buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme || yadā bhagavāṁl loke notpanna āsīt, tadā rājā prasenajit tīrthikadevatārcanaṁ kṛtavān puṣpadhūpagandhamālyavilepanaiḥ | yadā tu bhagavāṁl loke utpannaḥ, rājā ca prasenajid daharasūtrodāharaṇena vinīto bhagavacchāsane śraddhāṁ pratilabdhavān, tadā prītisaumanasyajātas trir bhagavantam upasaṁkramya dīpadhūpagandhamālyavilepanair abhyarcayati ||</p>
<p><a class='ref sc' id='sc2' href='#sc2'>SC 2</a>athānyatama ārāmiko navaṁ padmam ādāya rājñaḥ prasenajito ’rthaṁ śrāvastīṁ praviśati | tīrthikopāsakena ca dṛṣṭaḥ pṛṣṭhaś ca: kim idaṁ padmaṁ vikrīṇiṣye? sa kathayati: āmeti | sa kretukāmo yāvad anāthapiṇḍado gṛhapatis taṁ pradeśam anuprataḥ || tena tasmād dviguṇena mūlyena vardhitam | tataḥ parasparaṁ vardhamānau yāvac chatasahasraṁ vardhitavantau | athārāmikasyaitad abhavat: ayam anāthapiṇḍado gṛhapatir acañcalaḥ sthirasatvaḥ | nūnam atra kāraṇena bhavitavyam iti | tena saṁśayajātena sa tīrthikābhiprasannaḥ puruṣaḥ pṛsṭaḥ: kasyārthe bhavān evaṁ vardhata iti | sa āha: ahaṁ bhagavato nārāyaṇasyārthe iti || anāthapiṇḍada āha: ahaṁ bhagavato buddhasyārthe iti | ārāmika āha: ka eṣa buddho nāmeti? tato ’nāthapiṇḍadena vistareṇāsya buddhaguṇā ākhyātāḥ | tata ārāmiko ’nāthapiṇḍadam āha: gṛhapate ahaṁ svayam eva taṁ bhagavantam abhyarcayiṣya iti ||</p>
<p><a class='ref sc' id='sc3' href='#sc3'>SC 3</a>tato ’nāthapiṇḍado gṛhapatir ārāmikam ādāya yena bhagavāṁs tenopasaṁkrāntaḥ | dadarśārāmiko buddhaṁ bhagavantaṁ dvātriṁśatā mahāpuruṣalakṣaṇaiḥ samalaṁkṛtam aśītyā cānuvyaṁjanair virājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamam iva ratnaparvataṁ samantato bhadrakam | sahadarśanāc ca ārāmikeṇa tat padmaṁ bhagavati kṣiptam | tataḥ kṣiptamātraṁ śakaṭacakramāṇaṁ bhūtvā upari bhagavataḥ sthitam ||</p>
<p><a class='ref sc' id='sc4' href='#sc4'>SC 4</a>atha sa ārāmikas tat pratihāryaṁ dṛṣṭvā mūlanikṛtta iva drumo bhagavataḥ pādayor nipatya kṛtakarapuṭaś cetanāṁ puṣṇāti, praṇidhiṁ ca kartum ārabdhaḥ: anenāhaṁ kuśalamūlena cittotpādena deyadharmaparityāgena ca andhe loke anāyake apariṇāyake buddho bhūyāsam atīrṇānāṁ satvānāṁ tārayita, amuktānāṁ mocayitā, anāśvastānām āśvāsayitā, aparinirvṛtānāṁ parinirvāpayiteti ||</p>
<p><a class='ref sc' id='sc5' href='#sc5'>SC 5</a>atha bhagavāṁs tasyārāmikasya hetuparaṁparāṁ karmaparaṁparāṁ ca jñātvā smitaṁ prāvirakārṣīt | dharmatā khalu yasmin samaye buddhā bhagavantaḥ smitaṁ prāviṣkurvanti tasmin samaye nīlapītalohitāvadātā arciṣo mukhān niścārya kāścid adhastād gacchanti, kāścid upariṣṭād gacchanti | yā adhastād <a class='ref vai' id='vai19' href='#vai19'>Vai 19</a> gacchanti, tāḥ saṁjīvaṁ kālasūtraṁ saṁghātaṁ rauravaṁ mahārauravaṁ tapanaṁ pratāpanam avīcim arbudaṁ nirarbudaṁ aṭaṭaṁ hahavaṁ huhuvam utpalaṁ padmaṁ mahāpadmaṁ narakān gatvā ye uṣṇanarakās teṣu śītībhūtā nipatanti, ye śītanarakās teṣūṣṇībhūtā nipatanti | tena teṣāṁ satvānāṁ kāraṇāviśeṣāḥ pratiprasrabhyante | teṣām evaṁ bhavati: kiṁ nu vayaṁ bhavanta itaś cyutāḥ āhosvid anyatropapannā iti | teṣāṁ prasādasaṁjananārthaṁ bhagavān nirmitaṁ visarjayati | teṣāṁ nirmitaṁ dṛṣṭvaivaṁ bhavati: na hy eva vayaṁ bhavanta itaś cyutā nāpy anyatropapannāḥ | api tv ayam apūrvadarśanaḥ satvaḥ, asyānubhāvenāsmākaṁ kāraṇāviśeṣāḥ pratiprasrabdhā iti | te nirmite cittam abhiprasādya tan narakavedanīyaṁ karma kṣapayitvā devamanuṣyeṣu pratisandhiṁ gṛhṇanti, yatra satyānāṁ bhājanabhūtā bhavanti | yā upariṣṭād gacchanti, tāś cāturmahārājikāṁs trayastriṁśān, yāmāṁs tuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhān ābhāsvarān parīttaśubhān apramāṇaśubhāñ śubhakṛtsnān anabhrakān puṇyaprasavān bṛhatphalān abṛhān atapān sudṛśān sudarśanān akaniṣṭhān devān gatvā anityaṁ duḥkhaṁ śūnyam anātmety udghoṣayanti, gāthādvayaṁ ca bhāṣante:</p>
<blockquote class='gatha'>
<p><a class='ref sc' id='sc6' href='#sc6'>SC 6</a>ārabhadhvaṁ niṣkrāmata yujyadhvaṁ buddhaśāsane<br>
dhunīta mṛtyunaḥ sainyaṁ naḍāgāram iva kuñjaraḥ || <a class='ref vns' id='vns7.1' href='#vns7.1'>Verse 7.1</a></p>
<p><a class='ref sc' id='sc7' href='#sc7'>SC 7</a>yo hy asmin dharmavinaye apramattaś cariṣyati<br>
prahāya jātisaṁsāraṁ duḥkhasyāntaṁ kariṣyati || <a class='ref vns' id='vns7.2' href='#vns7.2'>Verse 7.2</a> iti</p>
</blockquote>
<p><a class='ref sc' id='sc8' href='#sc8'>SC 8</a>atha tā arciṣas trisāhasramahāsāhasraṁ lokadhātum anvāhiṇḍya bhagavantam eva pṛṣṭhataḥ pṛṣṭhataḥ samanugacchanti | tad yadi bhagavān atītaṁ karma vyākartukāmo bhavati, bhagavataḥ pṛṣṭhato ’ntardhīyante | anāgataṁ vyākartukāmo bhavati, purastād antardhīyante | narakopapattiṁ vyākartukāmo bhavati, pādatale ’ntardhīyante | tiryagupapattiṁ vyākartukāmo bhavati, pārṣṇyām antardhīyante | pretopapattiṁ vyākartukāmo bhavati, pādāṅguṣṭhe ’ntardhīyante | manuṣyopapattiṁ vyākartukāmo bhavati, jānunor antardhīyante | balacakravartirājyaṁ vyākartukāmo bhavati, vāme karatale ’ntardhīyante | cakravartirājyaṁ vyākartukāmo bhavati, dakṣiṇe karatale ’ntardhīyante | devopapattiṁ vyākartukāmo bhavati, nābhyām antardhīyante | śrāvakabodhiṁ vyākartukāmo bhavati, āsye ’ntardhīyante | pratyekabodhiṁ vyākartukāmo bhavati, ūrṇāyām antardhīyante | anuttarāṁ samyaksaṁbodhiṁ vyākartukāmo bhavati, uṣṇīṣe antardhīyante ||</p>
<p><a class='ref sc' id='sc9' href='#sc9'>SC 9</a>atha tā arciṣo bhagavantaṁ triḥ pradakṣiṇīkṛtya bhagavata ūṣṇīṣe ’ntarhitāḥ | athāyuṣmān ānandaḥ kṛtakarapuṭo bhagavantaṁ papraccha:</p>
<blockquote class='gatha'>
<p><a class='ref sc' id='sc10' href='#sc10'>SC 10</a>nānāvidho raṅgasahasracitro<br>
vaktrāntarān niṣkasitaḥ kalāpaḥ<br>
avabhāsitā yena diśaḥ samantād<br>
divākareṇodayatā yathaiva || <a class='ref vns' id='vns7.3' href='#vns7.3'>Verse 7.3</a><a class='ref vai' id='vai20' href='#vai20'>Vai 20</a></p>
</blockquote>
<p><a class='ref sc' id='sc11' href='#sc11'>SC 11</a>gāthāś ca bhāṣate:</p>
<blockquote class='gatha'>
<p><a class='ref sc' id='sc12' href='#sc12'>SC 12</a>vigatodbhavā dainyamadaprahīṇā<br>
buddhā jagaty uttamahetubhūtāḥ<br>
nākāraṇaṁ śaṅkhamṛṇālagauraṁ<br>
smitam upadarśayanti jinā jitārayaḥ || <a class='ref vns' id='vns7.4' href='#vns7.4'>Verse 7.4</a></p>
<p><a class='ref sc' id='sc13' href='#sc13'>SC 13</a>tatkālaṁ svayam adhigamya vīra buddhyā<br>
śrotṝṇāṁ śramaṇa jinendra kāṅkṣitānām<br>
dhīrābhir munivṛṣa vāgbhir uttamābhir<br>
utpannaṁ vyapanaya saṁśayaṁ śubhābhiḥ || <a class='ref vns' id='vns7.5' href='#vns7.5'>Verse 7.5</a></p>
<p><a class='ref sc' id='sc14' href='#sc14'>SC 14</a>nākāsmāl lavaṇajalādrirājadhairyāḥ<br>
saṁbuddhāḥ smitam upadarśayanti nāthāḥ<br>
yasyārthe smitam upadarśayanti dhīrāḥ<br>
taṁ śrotuṁ samabhilaṣanti te janaughāḥ || <a class='ref vns' id='vns7.6' href='#vns7.6'>Verse 7.6</a> iti</p>
</blockquote>
<p><a class='ref sc' id='sc15' href='#sc15'>SC 15</a>bhagavān āha: evam etad ānanda, evam etat | nāhetvapratyayam ānanda tathāgatā arhantaḥ samyaksaṁbuddhāḥ smitaṁ prāviṣkurvanti | paśyasy ānanda anenārāmikeṇa prasādajātena mamaivaṁvidhāṁ pūjām kṛtām | evaṁ bhadanta | eṣa ārāmiko ’nena kuśalamūlena cittotpādena deyadharmaparityāgena ca trikalpāsaṁkhyeyasamudānītāṁ bodhiṁ samudānīya mahākaruṇāparibhāvitāḥ ṣaṭ pāramitāḥ paripūrya padmottamo nāma samyaksaṁbuddho bhaviṣyati, daśabhir balaiś caturbhir vaiśāradyais tribhir āveṇikaiḥ smṛtyupasthānair mahākaruṇayā ca | ayam asya deyadharmo yo mamāntike cittaprasāda iti ||</p>
<p><a class='ref sc' id='sc16' href='#sc16'>SC 16</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
