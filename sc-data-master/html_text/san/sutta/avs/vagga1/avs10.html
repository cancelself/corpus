<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs10' lang='san'>
<header>
<ul>
<li class='division'>Avadānaśatakam |</li>
<li class='vagga'>prathamo vargaḥ |</li>
</ul>
<h1>10. rājā</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | tena khalu samayena rājā prasenajit kauśalo rājā ca ajātaśatruḥ ubhāv apy etau parasparaṁ viruddhau babhūvatauḥ | athā rājā ajātaśatruś caturaṅgabalakāyaṁ saṁnahya hastikāyam aśvakāyaṁ rathakāyaṁ pattikāyaṁ rājānaṁ prasenajitaṁ kauśalam abhiniryāto yuddhāya ||</p>
<p><a class='ref sc' id='sc2' href='#sc2'>SC 2</a>aśrauṣīd rājā prasenajit kauśalaḥ: rājā ajātaśatruś caturaṅgabalakāyaṁ saṁnahya hastikāyam aśvakāyaṁ rathakāyaṁ pattikāyaṁ ca abhiniryāto yuddhāyeti | śrutvā ca caturaṅgabalakāyaṁ saṁnahya hastikāyam aśvakāyaṁ rathakāyaṁ pattikāyaṁ rājānam ajātaśatruṁ pratyabhiniryāto yuddhāya | atha rājñā ajātaśatruṇā rājñaḥ prasenajitaḥ kauśalasya sarvo hastikāyaḥ paryastaḥ, aśvakāyo rathakāyaḥ pattikāyaḥ paryastaḥ | rājā prasenajit kauśalo jito bhīto bhagnaḥ parājitaḥ parāpṛṣṭhīkṛta ekarathena śrāvastīṁ praviṣṭaḥ | evaṁ yāvat trir api ||<a class='ref vai' id='vai27' href='#vai27'>Vai 27</a></p>
<p><a class='ref sc' id='sc3' href='#sc3'>SC 3</a>atha rājā prasenajit kauśalaḥ śokāgaraṁ praviśya kare kapolaṁ datvā cintāparo vyavasthitaḥ | tatra ca śrāvastyām anyatamaḥ śreṣṭhī āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | tena śrutaṁ yathā rājā prasenajit kauśalo jito bhagnaḥ parāpṛṣṭhīkṛtaḥ, ekaratheneha praviṣṭa iti | śrutvā ca punar yena rājā prasenajit kauśalas tenopasaṁkrāntaḥ | upasaṁkramya rājānaṁ prasenajitaṁ kauśalaṁ jayenāyuṣā ca vardhay<span class='var' title='uvāca [Speyer]'>itvā ca</span>: kimarthaṁ deva śokaḥ kriyate? ahaṁ devasya tāvat suvarṇam anuprayacchāmi, yena devaḥ punar api yatheṣṭapracāraṇaṁ kariṣyatīti | tena tasya mahān suvarṇarāśiḥ kṛtaḥ, yatropaviṣṭaḥ puruṣa utthitaṁ puruṣaṁ na paśyati, utthito vā upaviṣṭam ||</p>
<p><a class='ref sc' id='sc4' href='#sc4'>SC 4</a>atha rājñā prasenajitkauśalyena svaviṣaye carapuruṣāḥ samantata utsṛṣṭāḥ: śṛṇuta janapravādān iti | yāvaj jetavane dvau mallāv anyonyaṁ saṁjalpaṁ kurutaḥ: asti kesarī nāma saṁgrāmaḥ | tatra ye kātarāḥ puruṣās te saṁgrāmaśirasi sthāpyante, ye madhyās te madhye, ye utkṛṣṭāḥ śūrapuruṣās te pṛṣṭhata iti | tatas te rājñe iti veditavantaḥ | śrutvā ca rājā prasenajit kauśalas tathā caturaṅgabalakāyaṁ saṁnāhya hastikāyam aśvakāyaṁ rathakāyaṁ pattikāyaṁ ca rājānam ajātaśatrum abhiniryāto yuddhāya | tato rājñā prasenajitā kauśalena rājño ’jātaśatror vaidehīputrasya sarvo hastikāyaḥ paryastaḥ, aśvakāyo rathakāyaḥ pattikāyaḥ paryastaḥ | rājānam apy ajātaśatruṁ vaidehīputraṁ jitaṁ bhītabhagnaparājitaṁ parāpṛṣṭhīkṛtaṁ jīvagrāhaṁ gṛhītvā ekarathe ’bhiropya yena bhagavāṁs tenopasaṁkrāntaḥ | upasaṁkramya bhagavataḥ pādau śirasā vanditvā ekānte niṣīdati | ekāntaniṣaṇṇo rājā prasenajitkauśalo bhagavantam ity avocat: ayaṁ hi bhadanta rājā ajātaśatrur dīrgharātram avairasya me vairī, asapatnasya sapatnaḥ | na cecchāmy enaṁ jīvitād vyaparopayitum, yasmād vayasyaputro ’yaṁ bhavati | muñcāmy enam iti | muñca mahārājety uktvā bhagavāṁs tasyāṁ velāyāṁ gāthāṁ bhāṣate:</p>
<blockquote class='gatha'>
<p><a class='ref sc' id='sc5' href='#sc5'>SC 5</a>jayo vairaṁ prasavati duḥkhaṁ śete parājitaḥ<br>
upaśāntaḥ sukhaṁ śete hitvā jayaparājayam || <a class='ref vns' id='vns0.1' href='#vns0.1'>Verse 0.1</a></p>
</blockquote>
<p><a class='ref sc' id='sc6' href='#sc6'>SC 6</a>atha rājñaḥ prasenajitaḥ kauśalasyaitad abhavat: yan mayā rājyaṁ pratilabdham, tad asya śreṣṭhinaḥ prasādāt | yanv aham enaṁ vareṇa pravārayeyam iti | atha rājā prasenajit kauśalas taṁ śreṣṭhinaṁ vareṇa prāvarayati | sa kathayati: ākāṁkṣāmi varam, saptāhaṁ me yathābhirucitaṁ rājyam anuprayacchateti | tato rājñā sarvavijite ghaṇṭāvaghoṣaṇaṁ kāritam: dattaṁ me śreṣṭhine saptāham ekaṁ rājyam iti | yāvat tena śreṣṭhinā buddhapramukho bhikṣusaṁghaḥ saptāhaṁ bkahtenopanimantritaḥ, rājā ca prasenajit saparivāraḥ | yāvantaś ca kāśikośaleṣu janakāyāḥ prativasanti, teṣāṁ dūtasaṁpreṣaṇaṁ kṛtam: saptāhaṁ yūyaṁ sakalā yatheṣṭacāriṇaḥ sukhasparśaṁ viharata | kiṁcid āgatya buddhaṁ śaraṇaṁ gacchata, dharmaṁ ca <a class='ref vai' id='vai28' href='#vai28'>Vai 28</a> bhikṣusaṁghaṁ ca | māmakaṁ ca bhojanaṁ muñjānās tathāgataṁ paryupāsadhvam iti | tena saptāhaṁ bhagavān saśrāvakasaṁgho mahatā satkāreṇa satkṛtaḥ, bahūni ca prāṇiśatasahasrāṇi kuśale niyojitāni | saptāhasyātyayena bhagavataḥ pādayor nipatya cetanāṁ puṣṇāti, praṇidhiṁ ca cakāra: anenāhaṁ kuśalamūlena cittotpādena deyadharmaparityāgena ca andhe loke anāyake apariṇāyake buddho bhūyāsam atīrṇānāṁ satvānāṁ tārayita, amuktānāṁ mocayitā, anāśvastānām āśvāsayitā, aparinirvṛtānāṁ parinirvāpayiteti ||</p>
<p><a class='ref sc' id='sc7' href='#sc7'>SC 7</a>atha bhagavāṁs tasya śreṣṭhino hetuparaṁparāṁ karmaparaṁparāṁ ca jñātvā smitaṁ prāvirakārṣīt | dharmatā khalu yasmin samaye buddhā bhagavantaḥ smitaṁ prāviṣkurvanti tasmin samaye nīlapītalohitāvadātā arciṣo mukhān niścārya kāścid adhastād gacchanti, kāścid upariṣṭād gacchanti | yā adhastād gacchanti, tāḥ saṁjīvaṁ kālasūtraṁ saṁghātaṁ rauravaṁ mahārauravaṁ tapanaṁ pratāpanam avīcim arbudaṁ nirarbudaṁ aṭaṭaṁ hahavaṁ huhuvam utpalaṁ padmaṁ mahāpadmaṁ narakān gatvā ye uṣṇanarakās teṣu śītībhūtā nipatanti, ye śītanarakās teṣūṣṇībhūtā nipatanti | tena teṣāṁ satvānāṁ kāraṇāviśeṣāḥ pratiprasrabhyante | teṣām evaṁ bhavati: kiṁ nu vayaṁ bhavanta itaś cyutāḥ āhosvid anyatropapannā iti | teṣāṁ prasādasaṁjananārthaṁ bhagavān nirmitaṁ visarjayati | teṣāṁ nirmitaṁ dṛṣṭvaivaṁ bhavati: na hy eva vayaṁ bhavanta itaś cyutā nāpy anyatropapannāḥ | api tv ayam apūrvadarśanaḥ satvaḥ, asyānubhāvenāsmākaṁ kāraṇāviśeṣāḥ pratiprasrabdhā iti | te nirmite cittam abhiprasādya tan narakavedanīyaṁ karma kṣapayitvā devamanuṣyeṣu pratisandhiṁ gṛhṇanti, yatra satyānāṁ bhājanabhūtā bhavanti | yā upariṣṭād gacchanti, tāś cāturmahārājikāṁs trayastriṁśān, yāmāṁs tuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhān ābhāsvarān parīttaśubhān apramāṇaśubhāñ śubhakṛtsnān anabhrakān puṇyaprasavān bṛhatphalān abṛhān atapān sudṛśān sudarśanān akaniṣṭhān devān gatvā anityaṁ duḥkhaṁ śūnyam anātmety udghoṣayanti, gāthādvayaṁ ca bhāṣante:</p>
<blockquote class='gatha'>
<p><a class='ref sc' id='sc8' href='#sc8'>SC 8</a>ārabhadhvaṁ niṣkrāmata yujyadhvaṁ buddhaśāsane<br>
dhunīta mṛtyunaḥ sainyaṁ naḍāgāram iva kuñjaraḥ || <a class='ref vns' id='vns2_0.1' href='#vns2_0.1'>Verse 2_0.1</a></p>
<p><a class='ref sc' id='sc9' href='#sc9'>SC 9</a>yo hy asmin dharmavinaye apramattaś cariṣyati<br>
prahāya jātisaṁsāraṁ duḥkhasyāntaṁ kariṣyati || <a class='ref vns' id='vns0.2' href='#vns0.2'>Verse 0.2</a> iti</p>
</blockquote>
<p><a class='ref sc' id='sc10' href='#sc10'>SC 10</a>atha tā arciṣas trisāhasramahāsāhasraṁ lokadhātum anvāhiṇḍya bhagavantam eva pṛṣṭhataḥ pṛṣṭhataḥ samanugacchanti | tad yadi bhagavān atītaṁ karma vyākartukāmo bhavati, bhagavataḥ pṛṣṭhato ’ntardhīyante | anāgataṁ <span class='supplied'>karma</span> vyākartukāmo bhavati, purastād antardhīyante | narakopapattiṁ vyākartukāmo bhavati, pādatale ’ntardhīyante | tiryagupapattiṁ vyākartukāmo bhavati, pārṣṇyām antardhīyante | pretopapattiṁ vyākartukāmo bhavati, pādāṅguṣṭhe ’ntardhīyante | manuṣyopapattiṁ vyākartukāmo bhavati, jānunor antardhīyante | balacakravartirājyaṁ vyākartukāmo bhavati, vāme karatale ’ntardhīyante | cakravartirājyaṁ vyākartukāmo bhavati, dakṣiṇe karatale ’ntardhīyante | devopapattiṁ vyākartukāmo bhavati, <a class='ref vai' id='vai29' href='#vai29'>Vai 29</a> nābhyām antardhīyante | śrāvakabodhiṁ vyākartukāmo bhavati, āsye ’ntardhīyante | pratyekabodhiṁ vyākartukāmo bhavati, ūrṇāyām antardhīyante | anuttarāṁ samyaksaṁbodhiṁ vyākartukāmo bhavati, uṣṇīṣe antardhīyante ||</p>
<p><a class='ref sc' id='sc11' href='#sc11'>SC 11</a>atha tā arciṣo bhagavantaṁ triḥ pradakṣiṇīkṛtya bhagavata ūṣṇīṣe ’ntarhitāḥ | athāyuṣmān ānandaḥ kṛtakarapuṭo bhagavantaṁ papraccha:</p>
<blockquote class='gatha'>
<p><a class='ref sc' id='sc12' href='#sc12'>SC 12</a>nānāvidho raṅgasahasracitro<br>
vaktrāntarān niṣkasitaḥ kalāpaḥ<br>
avabhāsitā yena diśaḥ samantād<br>
divākareṇodayatā yathaiva || <a class='ref vns' id='vns0.3' href='#vns0.3'>Verse 0.3</a><a class='ref vai' id='vai30' href='#vai30'>Vai 30</a></p>
</blockquote>
<p><a class='ref sc' id='sc13' href='#sc13'>SC 13</a>gāthāś ca bhāṣate:</p>
<blockquote class='gatha'>
<p><a class='ref sc' id='sc14' href='#sc14'>SC 14</a>vigatodbhavā dainyamadaprahīṇā<br>
buddhā jagaty uttamahetubhūtāḥ<br>
nākāraṇaṁ śaṅkhamṛṇālagauraṁ<br>
smitam upadarśayanti jinā jitārayaḥ || <a class='ref vns' id='vns0.4' href='#vns0.4'>Verse 0.4</a></p>
<p><a class='ref sc' id='sc15' href='#sc15'>SC 15</a>tatkālaṁ svayam adhigamya vīra buddhyā<br>
śrotṝṇāṁ śramaṇa jinendra kāṅkṣitānām<br>
dhīrābhir munivṛṣa vāgbhir uttamābhir<br>
utpannaṁ vyapanaya saṁśayaṁ śubhābhiḥ || <a class='ref vns' id='vns0.5' href='#vns0.5'>Verse 0.5</a></p>
<p><a class='ref sc' id='sc16' href='#sc16'>SC 16</a>nākāsmāl lavaṇajalādrirājadhairyāḥ<br>
saṁbuddhāḥ smitam upadarśayanti nāthāḥ<br>
yasyārthe smitam upadarśayanti dhīrāḥ<br>
taṁ śrotuṁ samabhilaṣanti te janaughāḥ || <a class='ref vns' id='vns10.6' href='#vns10.6'>Verse 10.6</a> iti</p>
</blockquote>
<p><a class='ref sc' id='sc17' href='#sc17'>SC 17</a>bhagavān āha: evam etad ānanda, evam etat | nāhetvapratyayam ānanda tathāgatā arhantaḥ samyaksaṁbuddhāḥ smitaṁ prāviṣkurvanti | paśyasi tvam ānanda anena śreṣṭhinā tathāgatasya saśrāvakasaṁghasyaivaṁvidhaṁ satkāraṁ kṛtam, mahājanakāyaṁ ca kuśale niyuktam | evaṁ bhadanta | eṣa ānanda śreṣṭhī ’nena kuśalamūlena cittotpādena deyadharmaparityāgena ca trikalpāsaṁkhyeyasamudānītāṁ bodhiṁ samudānīya mahākaruṇāparibhāvitāḥ ṣaṭ pāramitāḥ paripūrya abhayaprado nāma samyaksaṁbuddho bhaviṣyati, daśabhir balaiś caturbhir vaiśāradyais tribhir āveṇikaiḥ smṛtyupasthānair mahākaruṇayā ca | ayam asya deyadharmo yo mamāntike cittaprasāda iti ||</p>
<p><a class='ref sc' id='sc18' href='#sc18'>SC 18</a>idam avocad bhagavān | āttamanasas te bhikṣavo bhagavato bhāṣitam abhyanandan ||<a class='ref vai' id='vai2_30' href='#vai2_30'>Vai 2_30</a></p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
