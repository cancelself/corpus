<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs9' lang='san'>
<header>
<ul>
<li class='division'>Avadānaśatakam |</li>
<li class='vagga'>prathamo vargaḥ |</li>
</ul>
<h1>9. dhūpaḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme || tena khalu samayena śrāvastyāṁ dvau śreṣṭhinau | tāv anyonyaṁ prativiruddhau babhūvatuḥ | tābhyām ekaḥ pūraṇo ’bhiprasannaḥ, dvitīyo buddhe bhagavati | tatas tayoḥ parasparaṁ kathāsāṁkathyaviniścaye vartamāne pūraṇopāsaka āha: buddhāt pūraṇo viśiṣṭatara iti | buddhopāsaka āha: bhagavān samyaksaṁbuddho viśiṣṭatara iti | tatas tābhyāṁ sarvasvāpaharaṇe bandhanikṣepaḥ kṛtaḥ ||</p>
<p><a class='ref sc' id='sc2' href='#sc2'>SC 2</a>yāvad rājñaḥ prasenajitaḥ śrutam | tenāmātyānām ājñā dattā: tayor mīmāṁsā kartavyeti | tatas tair amātyaiḥ sarvavijite ghaṇṭāvaghoṣaṇaṁ kāritam: saptame divase buddhatīrthikopāsakayor mīmāṁsā bhaviṣyati, ye cādbhutāni draṣṭukāmās te āgacchantv iti | tataḥ saptame divase vistīrṇāvakāśe pṛthivīpradeśe ’nekeṣu prāṇiśatasahasreṣu saṁnipatiteṣu gaganatale cānekeṣu devatāsahasreṣu saṁnipatiteṣu gomayamaṇḍalake kḷpte sarvagandhamālyeṣūpahṛteṣu pūrvataraṁ tīrthikopāsakena satyopayācanaṁ kṛtam: yena satyena pūraṇaprabhṛtayaḥ ṣaṭ śāstāro loke śreṣṭhāḥ, anena satyenemāni puṣpāṇi ayaṁ ca dhūpaḥ idaṁ ca pānīyaṁ tān upagacchantv iti || evaṁ <span class='var' title='Speyer: pravyāhṛtamātre'>pravyāhatamātre</span> tāni puṣpāṇi bhūmau patitāni, agnir nirvṛtaḥ, pānīyaṁ pṛthivyām astaṁ parikṣayaṁ paryādānaṁ gatam | tato mahājanakāyena kilakilāprakṣveḍoccair nādo muktaḥ, yam abhivīkṣya tīrthyopāsakas tūṣṇībhūto <span class='var' title='Speyer: madgubhūtaḥ'>maṅkubhūtaḥ</span>, srastaskandho ’dhomukho niṣpratibhānaḥ, pradhyānaparamaḥ kare kapolaṁ datvā cintāparo vyavasthitaḥ ||</p>
<p><a class='ref sc' id='sc3' href='#sc3'>SC 3</a>tato bhagavacchrāvakeṇa harṣotkaṇṭhajātena prasādavikasitābhyāṁ nayanābhyām ekāṁsam uttarāsaṅgaṁ kṛtvā dakṣiṇajānumaṇḍalaṁ pṛthivyāṁ pratiṣṭhāpya satyopayācanaṁ kṛtam: yena satyena bhagavān sarvasatvānām agryaḥ, anena satyenemāni puṣpāṇi dhūpa udakaṁ bhagavantam upagacchantv iti | evaṁ pravyāhṛtamātro tāni puṣpāṇi haṁsapaṁktir ivākāśe jetavanābhimukhaṁ saṁprasthitāni, dhupo ’bhrakūṭavat, udakaṁ vaiḍūryaśalākavat | atha sa mahājanakāyas tat prātihāryaṁ dṛṣṭvā kilakilāpravekṣveḍoccaiḥśabdhaṁ kurvaṁs teṣāṁ saṁprasthitānāṁ pṛṣṭhataḥ pṛṣṭhataḥ samanubaddhaḥ ||<a class='ref vai' id='vai24' href='#vai24'>Vai 24</a></p>
<p><a class='ref sc' id='sc4' href='#sc4'>SC 4</a>tatas tāni puṣpāṇi bhagavata upari sthitāni, dhūpa udakaṁ cāgrataḥ | tataḥ sa mahājanakāyo labdhaprasādo bhagavataḥ pādābhivandanaṁ kṛtvā purastān niṣaṇṇo dharmaśrāvaṇāya | teṣāṁ bhagavān idaṁ sūtraṁ bhāṣate sma:</p>
<p><a class='ref sc' id='sc5' href='#sc5'>SC 5</a>tisra imā brāhmaṇagṛhapatayo ’graprajñaptayaḥ | katamās tisraḥ? buddhe agraprajñaptiḥ, dharme, saṁghe agraprajñaptiḥ | buddhe agraprajñaptiḥ katamā? ye kecid brāhmaṇagṛhapatayaḥ satvā apadā vā dvipadā vā bahupadā vā, rūpiṇo vā arūpiṇo vā, saṁjñino vā asaṁjñino vā, naivasaṁjñino nāsaṁjñinaḥ, tathāgato ’rhan samyaksaṁbuddhas teṣām agra ākhyātaḥ | ye kecid buddhe ’bhiprasannāḥ, agre te ’bhiprasannāḥ | teṣām agre ’bhiprasannānām agra eva vipākaḥ pratikāṁkṣitavyo deveṣu vā devabhūtānāṁ manuṣyeṣu vā manuṣyabhūtānām | iyam ucyate brāhmaṇagṛhapatayo buddhe agraprajñaptiḥ | dharme agraprajñaptiḥ katamā? ye kecid dharmāḥ saṁskṛtā vā asaṁskṛtā vā, virāgo dharmas teṣām agra ākhyātaḥ | ye kecid dharme ’bhiprasannā, agre te ’bhiprasannāḥ | teṣām agre ’bhiprasannānām agra eva vipākaḥ pratikāṁkṣitavyo deveṣu vā devabhūtānāṁ manuṣyeṣu vā manuṣyabhūtānām | iyam ucyate brāhmaṇagṛhapatayo dharme agraprajñaptiḥ | saṁgheṣu agraprajñaptiḥ katamā? ye kecit saṁghā vā gaṇā vā pūgā vā pariṣado vā, tathāgataśrāvakasaṁghas teṣām agra ākhyātaḥ | ye kecit saṁghe ’bhiprasannāḥ, agre te ’bhiprasannāḥ | teṣām agre ’bhiprasannānām agra eva vipākaḥ pratikāṁkṣitavyo deveṣu vā devabhūtānāṁ manuṣyeṣu vā manuṣyabhūtānām | iyam ucyate brāhmaṇagṛhapatayo saṁghe agraprajñaptiḥ |</p>
<p><a class='ref sc' id='sc6' href='#sc6'>SC 6</a>asmin khalu dharmaparyāye bhāṣyamāṇe teṣāṁ brāhmaṇagṛhapatīnāṁ kaiścid buddhadharmasaṁgheṣu prasādaḥ pratilabdhaḥ, kaiścic charaṇagamanaśikṣāpadāni gṛhītāni, kaiścit pravrajya idam eva pañcagaṇḍakaṁ saṁsāracakraṁ calācalaṁ viditvā, sarvasaṁskāragatīḥ śatanapatanavikaraṇavidhvaṁsanadharmatayā parāhatya, sarvakleśaprahāṇād arhatvaṁ sākṣātkṛtam | tena ca tīrthyopāsakena tathāgatāntike prasādaḥ pratilabdhaḥ | tato mūlanikṛtta iva drumaḥ <span class='supplied'>bhagavataḥ</span> pādayor nipatya praṇidhānaṁ kartum ārabdhaḥ: anenāhaṁ kuśalamūlena cittotpādena deyadharmaparityāgena ca andhe loke anāyake apariṇāyake buddho bhūyāsam atīrṇānāṁ satvānāṁ tārayita, amuktānāṁ mocayitā, anāśvastānām āśvāsayitā, aparinirvṛtānāṁ parinirvāpayiteti ||</p>
<p><a class='ref sc' id='sc7' href='#sc7'>SC 7</a>atha bhagavāṁs tasya tīrthikopāsakasya hetuparaṁparāṁ karmaparaṁparāṁ ca jñātvā smitaṁ prāvirakārṣīt | dharmatā khalu yasmin samaye buddhā bhagavantaḥ smitaṁ prāviṣkurvanti tasmin samaye nīlapītalohitāvadātā arciṣo mukhān niścārya kāścid adhastād gacchanti, kāścid upariṣṭād gacchanti | yā adhastād gacchanti, tāḥ saṁjīvaṁ kālasūtraṁ saṁghātaṁ rauravaṁ mahārauravaṁ tapanaṁ pratāpanam avīcim arbudaṁ nirarbudaṁ aṭaṭaṁ hahavaṁ huhuvam utpalaṁ padmaṁ mahāpadmaṁ narakān gatvā ye uṣṇanarakās teṣu śītībhūtā nipatanti, ye śītanarakās teṣūṣṇībhūtā nipatanti | tena teṣāṁ satvānāṁ kāraṇāviśeṣāḥ pratiprasrabhyante | teṣām evaṁ bhavati: kiṁ nu vayaṁ bhavanta itaś cyutāḥ āhosvid anyatropapannā iti | teṣāṁ prasādasaṁjananārthaṁ bhagavān nirmitaṁ visarjayati | teṣāṁ nirmitaṁ dṛṣṭvaivaṁ bhavati: <a class='ref vai' id='vai25' href='#vai25'>Vai 25</a> na hy eva vayaṁ bhavanta itaś cyutā nāpy anyatropapannāḥ | api tv ayam apūrvadarśanaḥ satvaḥ, asyānubhāvenāsmākaṁ kāraṇāviśeṣāḥ pratiprasrabdhā iti | te nirmite cittam abhiprasādya tan narakavedanīyaṁ karma kṣapayitvā devamanuṣyeṣu pratisandhiṁ gṛhṇanti, yatra satyānāṁ bhājanabhūtā bhavanti | yā upariṣṭād gacchanti, tāś cāturmahārājikāṁs trayastriṁśān, yāmāṁs tuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhān ābhāsvarān parīttaśubhān apramāṇaśubhāñ śubhakṛtsnān anabhrakān puṇyaprasavān bṛhatphalān abṛhān atapān sudṛśān sudarśanān akaniṣṭhān devān gatvā anityaṁ duḥkhaṁ śūnyam anātmety udghoṣayanti, gāthādvayaṁ ca bhāṣante:</p>
<blockquote class='gatha'>
<p><a class='ref sc' id='sc8' href='#sc8'>SC 8</a>ārabhadhvaṁ niṣkrāmata yujyadhvaṁ buddhaśāsane<br>
dhunīta mṛtyunaḥ sainyaṁ naḍāgāram iva kuñjaraḥ || <a class='ref vns' id='vns9.1' href='#vns9.1'>Verse 9.1</a></p>
<p><a class='ref sc' id='sc9' href='#sc9'>SC 9</a>yo hy asmin dharmavinaye apramattaś cariṣyati<br>
prahāya jātisaṁsāraṁ duḥkhasyāntaṁ kariṣyati || <a class='ref vns' id='vns9.2' href='#vns9.2'>Verse 9.2</a> iti</p>
</blockquote>
<p><a class='ref sc' id='sc10' href='#sc10'>SC 10</a>atha tā arciṣas trisāhasramahāsāhasraṁ lokadhātum anvāhiṇḍya bhagavantam eva pṛṣṭhataḥ pṛṣṭhataḥ samanugacchanti | tad yadi bhagavān atītaṁ karma vyākartukāmo bhavati, bhagavataḥ pṛṣṭhato ’ntardhīyante | anāgataṁ vyākartukāmo bhavati, purastād antardhīyante | narakopapattiṁ vyākartukāmo bhavati, pādatale ’ntardhīyante | tiryagupapattiṁ vyākartukāmo bhavati, pārṣṇyām antardhīyante | pretopapattiṁ vyākartukāmo bhavati, pādāṅguṣṭhe ’ntardhīyante | manuṣyopapattiṁ vyākartukāmo bhavati, jānunor antardhīyante | balacakravartirājyaṁ vyākartukāmo bhavati, vāme karatale ’ntardhīyante | cakravartirājyaṁ vyākartukāmo bhavati, dakṣiṇe karatale ’ntardhīyante | devopapattiṁ vyākartukāmo bhavati, nābhyām antardhīyante | śrāvakabodhiṁ vyākartukāmo bhavati, āsye ’ntardhīyante | pratyekabodhiṁ vyākartukāmo bhavati, ūrṇāyām antardhīyante | anuttarāṁ samyaksaṁbodhiṁ vyākartukāmo bhavati, uṣṇīṣe antardhīyante ||</p>
<p><a class='ref sc' id='sc11' href='#sc11'>SC 11</a>atha tā arciṣo bhagavantaṁ triḥ pradakṣiṇīkṛtya bhagavata ūṣṇīṣe ’ntarhitāḥ | athāyuṣmān ānandaḥ kṛtakarapuṭo bhagavantaṁ papraccha:</p>
<blockquote class='gatha'>
<p><a class='ref sc' id='sc12' href='#sc12'>SC 12</a>nānāvidho raṅgasahasracitro<br>
vaktrāntarān niṣkasitaḥ kalāpaḥ<br>
avabhāsitā yena diśaḥ samantād<br>
divākareṇodayatā yathaiva || <a class='ref vns' id='vns9.3' href='#vns9.3'>Verse 9.3</a></p>
</blockquote>
<p><a class='ref sc' id='sc13' href='#sc13'>SC 13</a>gāthāś ca bhāṣate:</p>
<blockquote class='gatha'>
<p><a class='ref sc' id='sc14' href='#sc14'>SC 14</a>vigatodbhavā dainyamadaprahīṇā<br>
buddhā jagaty uttamahetubhūtāḥ<br>
nākāraṇaṁ śaṅkhamṛṇālagauraṁ<br>
smitam upadarśayanti jinā jitārayaḥ || <a class='ref vns' id='vns9.4' href='#vns9.4'>Verse 9.4</a><a class='ref vai' id='vai26' href='#vai26'>Vai 26</a></p>
<p><a class='ref sc' id='sc15' href='#sc15'>SC 15</a>tatkālaṁ svayam adhigamya vīra buddhyā<br>
śrotṝṇāṁ śramaṇa jinendra kāṅkṣitānām<br>
dhīrābhir munivṛṣa vāgbhir uttamābhir<br>
utpannaṁ vyapanaya saṁśayaṁ śubhābhiḥ || <a class='ref vns' id='vns9.5' href='#vns9.5'>Verse 9.5</a></p>
<p><a class='ref sc' id='sc16' href='#sc16'>SC 16</a>nākāsmāl lavaṇajalādrirājadhairyāḥ<br>
saṁbuddhāḥ smitam upadarśayanti nāthāḥ<br>
yasyārthe smitam upadarśayanti dhīrāḥ<br>
taṁ śrotuṁ samabhilaṣanti te janaughāḥ || <a class='ref vns' id='vns9.6' href='#vns9.6'>Verse 9.6</a> iti</p>
</blockquote>
<p><a class='ref sc' id='sc17' href='#sc17'>SC 17</a>bhagavān āha: evam etad ānanda, evam etat | nāhetvapratyayam ānanda tathāgatā arhantaḥ samyaksaṁbuddhāḥ smitaṁ prāviṣkurvanti | paśyasy ānanda anena tīrthikopāsakena mamaivaṁvidhaṁ satkāraṁ kṛtam | evaṁ bhadanta | eṣa ānanda tīrthopāsako ’nena kuśalamūlena cittotpādena <span class='supplied'>deyadharmaparityāgena</span> ca trikalpāsaṁkhyeyasamudānītāṁ bodhiṁ samudānīya mahākaruṇāparibhāvitāḥ ṣaṭ pāramitāḥ paripūrya acalo nāma samyaksaṁbuddho bhaviṣyati, daśabhir balaiś caturbhir vaiśāradyais tribhir āveṇikaiḥ smṛtyupasthānair mahākaruṇayā ca | ayam asya deyadharmo yo mamāntike cittaprasāda iti ||</p>
<p><a class='ref sc' id='sc18' href='#sc18'>SC 18</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
