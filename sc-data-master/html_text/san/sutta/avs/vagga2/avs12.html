<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs12' lang='san'>
<header>
<ul>
<li class='division'>Avadānaśatakam |</li>
<li class='vagga'>dvitīyo vargaḥ |</li>
</ul>
<h1>12. stambhaḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ kauravyeṣu janapadacārikāṁ caran kauravyaṁ nagaram anuprāptaḥ | sa ca kauravyo janakāyo buddhavaineya udāracitaḥ pradānaruciś ca | tato bhagavata etad abhavat: yanv ahaṁ śakraṁ devendraṁ marudgaṇaparivṛtam āhveyeyam, yaddarśanād eṣāṁ kuśalamūlavivṛddhiḥ <a class='ref vai' id='vai32' href='#vai32'>Vai 32</a> syād iti | tato bhagavāṁl laukikaṁ cittam utpādayati: aho bata śakro devendro marudgaṇasahāyo gośīrṣacandanamayaṁ stambham ādāya gacched iti || sahacittotpādāc chakro devendro marudgaṇaparivṛto āgato yatra viśvakarmā catvāraś ca mahārājā anekadevanāgayakṣakumbhāṇḍaparivṛto gośīrṣacandanastambham ādāya | hāhākārakilakilāprakṣveḍoccair nādaṁ kurvāṇā bhagavato ’rthe gośīrṣacandanamayaṁ prāsādam abhisaṁskṛtavantaḥ | tatas tasmin prāsāde śakreṇa devendreṇa bhagavān saśrāvakasaṁgho divyenāhāreṇa divyena śayanāsanena divyair gandhamālyapuṣpaiḥ satkṛto gurukṛto mānitaḥ pūjitaḥ ||</p>
<p><a class='ref sc' id='sc2' href='#sc2'>SC 2</a>atha kauravyo janakāyas tāṁ divyāṁ vibhūṣikāṁ dṛṣṭvā paraṁ vismayam āpanna imāṁ cintām āpede: nūnaṁ buddho bhagavāṁl loke ’gryaḥ | yat tu nāma sendrair devaiḥ pūjyata iti āvarjitamanā bhagavantam upasaṁkrāntaḥ | bhagavataḥ pādābhivandanaṁ kṛtvaikānte nyaṣīdat | ekāntaniṣaṇṇaḥ kauravyo janakāyas tasmin prāsāde ’tyarthaṁ prasādam utpādayati ||</p>
<p><a class='ref sc' id='sc3' href='#sc3'>SC 3</a>tena bhagavāṁs tat prāsādam antardhāpya anityatāpratisaṁyuktāṁ tādṛśīṁ dharmadeśanāṁ kṛtavān, yāṁ śrutvā anekaiḥ kauravyanivāsibhir manuṣyaiḥ srotaāpattiphalāny anuprāptāni, kaiścit sakṛdāgāmiphalāni kaiścid anāgāmiphalāni, kaiścit pravrajya sarvakleśaprahāṇād arhatvaṁ sākṣātkṛtam, kaiścic chrāvakabodhau cittāny utpāditāni, kaiścit pratyekāyāṁ bodhau, kaiścid anuttarāyāṁ samyaksaṁbodhau | sarvā ca sā parṣad buddhanimnā dharmapravaṇā saṁghaprāgbhārā vyavasthitā |</p>
<p><a class='ref sc' id='sc4' href='#sc4'>SC 4</a>tatas te bhikṣavo bhagavato divyapūjādarśanād āvarjitamanaso buddhaṁ bhagavantaṁ papracchuḥ: kutremāni bhagavatā kuśalamūlāni kṛtānīti | bhagavān āha: tathāgatenaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni, yena tathāgatasyaivaṁvidhā pūjā | icchatha bhikṣavaḥ śrotum? evaṁ bhadanta | tena hi bhikṣavaḥ śṛṇuta, sādhu ca suṣṭhu ca manasi kuruta, bhāṣiṣye ||</p>
<p><a class='ref sc' id='sc5' href='#sc5'>SC 5</a>bhūtapūrvaṁ bhikṣavo ’tīte ’dhvani brahmā nāma samyaksaṁbuddho loka udapādi tathāgato ’rhan samyaksaṁbuddho vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | atha brahmā samyaksaṁbuddho dvāṣaṣṭyarhatsahasraparivṛto janapadacārikāṁ carann anyatamāṁ rājadhānīm anuprāptaḥ | aśrauṣīd rājā kṣatriyo mūrdhābhiṣiktaḥ: brahmā samyaksaṁbuddho dvāṣaṣṭyarhatsahasraparivṛto janapadacārikāṁ carann asmākaṁ vijitam anuprāpta iti | śrutvā ca punar mahatyā rājarddhyā mahatā rājānubhāvena yena bhagavān brahmā samyaksaṁbuddhas tenopasaṁkrāntaḥ | upasaṁkramya brahmaṇaḥ samyaksaṁbuddhasya pādau śirasā vanditvaikānte nyaṣīdat | ekāntaniṣaṇṇaṁ rājānaṁ kṣatriyaṁ mūrdhābhiṣiktaṁ bhagavān bodhikarakair dharmaiḥ samādāpayati | atha sa labdhaprasāda utthāyāsanād ekāṁsam uttarāsaṅgaṁ kṛtvā yena bhagavāṁs tenāñjaliṁ praṇamya bhagavantam idam avocat: adhivāsayatu<br>
<a class='ref vai' id='vai33' href='#vai33'>Vai 33</a> me bhagavān asyāṁ rājadhānyāṁ traimāsyavāsāya | ahaṁ bhagavantaṁ saśrāvakasaṁgham upasthāsyāmi cīvarapiṇḍapātaśayanāsanaglānapratyayabhaiṣajyapariṣkārair iti | adhivāsayati brahmā samyaksaṁbuddho rājñas tūṣṇībhāvena | atha sa rājā mūrdhābhiṣikto bhagavato ’rthe gośīrṣacandanamayaṁ prāsādaṁ kārayāmāsa | sa taṁ vicitrair vastrālaṁkārair alaṁkṛtaṁ nānāpuṣpāvakīrṇaṁ gandhaghaṭikādhūpitaṁ bhagavataḥ saśrāvakasaṁghasya niryātya traimāsyaṁ praṇītenāhāreṇa saṁtarpya vividhair vastraviśeṣair ācchādyānuttarāyāṁ samyaksaṁbodhau praṇidhiṁ cakāra ||</p>
<p><a class='ref sc' id='sc6' href='#sc6'>SC 6</a>bhagavān āha: kiṁ manyadhve bhikṣavo yo ’sau tena kālena tena samayena rājā kṣatriyo mūrdhābhiṣikto babhūva, ahaṁ saḥ | yan mayā brahmaṇaḥ samyaksaṁbuddhasyaivaṁvidhā pūjā kṛtā, tasya me karmaṇo vipākenānantasaṁsāre mahatsukham anubhūtam | idānīm apy anuttarāṁ samyaksaṁbodhim abhisaṁbuddhasyaivavidhā pūjā | tasmāt tarhi bhikṣava evaṁ śikṣitavyam: yac chāstāraṁ satkariṣyāmo gurukariṣyāmo mānayiṣyāmaḥ pūjayiṣyāmaḥ | śāstāraṁ satkṛtya gurukṛtya mānayitvā pūjayitvopaniśritya vihariṣyāmaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc7' href='#sc7'>SC 7</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
