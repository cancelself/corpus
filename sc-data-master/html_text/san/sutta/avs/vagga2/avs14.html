<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs14' lang='san'>
<header>
<ul>
<li class='division'>Avadānaśatakam |</li>
<li class='vagga'>dvitīyo vargaḥ |</li>
</ul>
<h1>14. ītiḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho rājagṛham upaniśritya viharati veṇuvane kalandakanivāpe |<a class='ref vai' id='vai36' href='#vai36'>Vai 36</a></p>
<p><a class='ref sc' id='sc2' href='#sc2'>SC 2</a>tasmiṁś ca nāḍakanthāyāṁ mahājanamarako babhūva | tato janakāyo rogaiḥ pīḍitaḥ tāni tāni devatāsahasrāṇy āyācate śivavaruṇakuberavāsavādīni | na cāsya sā ītir upaśamaṁ gacchati | athānyatama upāsako nāḍakanthāyāṁ prativasati | sa nāḍakantheyān brāhmaṇagṛhapatīn idam avocat: eta yūyaṁ buddhaṁ śarāṇaṁ gacchata, taṁ ca bhagavantam āyācadhvam ihāgamanāya | apy eva bhagavatā svalpakṛcchreṇāsyā īter vyupaśamaḥ syād iti | atha nāḍakantheyā brāhmaṇagṛhapatayo bhagavantam āyācituṁ pravṛttāḥ: āgacchatu bhagavān asmād vyasanasaṁkaṭān mocanāyeti ||</p>
<p><a class='ref sc' id='sc3' href='#sc3'>SC 3</a>atrāntare nāsti kiṁcid buddhānāṁ bhagavatām ajñātam adṛṣṭam aviditam avijñātam | dharmatā khalu buddhānāṁ bhagavatāṁ mahākāruṇikānāṁ lokānugrahapravṛttakānām ekārakṣāṇāṁ śamathavipaśyanāvihāriṇāṁ tridamathavastukuśalānāṁ caturoghottīrṇānāṁ caturṛddhipādacaraṇatalasupratiṣṭhitānāṁ caturṣu saṁgrahavastuṣu dīrgharātrakṛtaparicayānāṁ pañcāṅgaviprahīṇānāṁ pañcagatisamatikrāntānāṁ ṣaḍaṅgasamanvāgatānāṁ ṣaṭpāramitāparipūrṇānāṁ saptabodhyaṅgakusumāḍhyānām aṣṭāṅgamārgadeśikānāṁ navānupūrva<span class='supplied'>vihāra</span>samāpattikuśalānāṁ daśabalabalināṁ daśadiksamāpūrṇayaśasāṁ daśaśatavaśavartiprativiśiṣṭānāṁ trī rātres trir divasasya <span class='corrected'>ca</span> buddhacakṣuṣā lokaṁ vyavalokya jñānadarśanaṁ pravartate: ko hīyate ko vardhate kaḥ kṛcchraprāptaḥ kaḥ saṁkaṭaprāptaḥ kaḥ saṁbādhaprāptaḥ kaḥ kṛcchrasaṁkaṭasaṁbādhaprāptaḥ ko ’pāyanimnaḥ ko ’pāyapravaṇaḥ ko ’pāyaprāgbhāraḥ | kam aham apāyād uddhṛtya svarge mokṣe ca pratiṣṭhāpayeyam, kasya kāmapaṅkanimagnasya hastoddhāram anupradadyām, kam āryadhanavirahitam āryadhanaiśvaryādhipatye pratiṣṭhāpayeyam, <span class='corrected'>kasyājñānatimirapaṭalaparyavanaddhanetrasya jñānāñjanaśalākayā cakṣur viśodhayāmi |</span> kasyānavaropitāni kuśalamulāny avaropayeyam, kasyāvaropitāni paripācayeyam, kasya paripakvāni vimocayeyam | āha ca:</p>
<blockquote class='gatha'>
<p><a class='ref sc' id='sc4' href='#sc4'>SC 4</a>apy evātikramed velāṁ sāgaro makarālayaḥ<br>
na tu vaineyavatsānāṁ buddho velām atikramet || <a class='ref vns' id='vns14.1' href='#vns14.1'>Verse 14.1</a></p>
</blockquote>
<p><a class='ref sc' id='sc5' href='#sc5'>SC 5</a>atha bhagavān pūrvāhṇe nivāsya pātracīvaram ādāya bhikṣugaṇaparivṛto bhikṣusaṁghapuraskṛto nāḍakanthām anuprāptaḥ | tato bhagavatā tan nagaraṁ sarvaṁ hṛdimaitryā sphuṭam, yato marakāḥ prakrāntāḥ, ītiś ca vyupaśāntā | tatas teṣāṁ brāhmaṇagṛhapatīnāṁ buddhadarśanān mahāprasāda utpannaḥ, prasādajātaiś ca bhagavān saśrāvakasaṁghaḥ cīvarapiṇḍapātaśayanāsanaglānapratyayabhaiṣajyapariṣkāraiḥ saṁpravāritaḥ | tatas tebhyo bhagavatā tādṛśī caturāryasatyasaṁprativedhikī dharmadeśanā kṛtā, yāṁ śrutvā anekair brāhmaṇagṛhapatibhiḥ srotaāpattiphalam anuprāptam, aparaiḥ sakṛdāgāmiphalam, aparaiḥ anāgāmiphalam, aparaiḥ pravrajya sarvakleśaprahāṇād arhatvaṁ sākṣātkṛtam | sarvaṁ ca tan nagaraṁ buddhanimnaṁ dharmapravaṇaṁ saṁghaprāgbhāraṁ saṁvṛttam ||</p>
<p><a class='ref sc' id='sc6' href='#sc6'>SC 6</a>bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: āścaryaṁ bhadanta yāvad ime satvā bhagavataḥ prasādād vyasanagatāḥ santo vyasanāt parimuktā iti | bhagavān āha: tathāgatenaivaitāni bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | mayaitāni karmāṇi kṛtāny upacitāni | <a class='ref vai' id='vai37' href='#vai37'>Vai 37</a><br>
ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca;</p>
<blockquote class='gatha'>
<p><a class='ref sc' id='sc7' href='#sc7'>SC 7</a>na praṇaśyanti <span class='var' title='karmāṇy api kalpaśatair api'>karmāṇi kalpakoṭiśatair api</span> |</p>
<p><a class='ref sc' id='sc8' href='#sc8'>SC 8</a>sāmagrīṁ prāpya kālaṁ ca phalanti khalu dehinām || <a class='ref vns' id='vns2_14.1' href='#vns2_14.1'>Verse 2_14.1</a></p>
</blockquote>
<p><a class='ref sc' id='sc9' href='#sc9'>SC 9</a>bhūtapūrvaṁ bhikṣavo ’tīte ’dhvani candro nāma samyaksaṁbuddho loka udapādi tathāgato ’rhan samyaksaṁbuddho vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | atha candraḥ samyaksaṁbuddho janapadacārikāṁ carann anyatamāṁ rājadhānīm anuprāptaḥ | aśrauṣīd rājā kṣatriyo mūrdhābhiṣiktaḥ: candraḥ samyaksaṁbuddho ’smākaṁ vijitam anuprāpta iti | śrutvā ca punar mahatyā rājarddhyā mahatā rājānubhāvena samanvāgato yena candraḥ samyaksaṁbuddhas tenopasaṁkrāntaḥ | upasaṁkramya candrasya samyaksaṁbuddhasya pādau śirasā vanditvaikānte nyaṣīdat | ekāntaniṣaṇṇaṁ rājānaṁ kṣatriyaṁ mūrdhābhiṣiktaṁ candraḥ samyaksaṁbuddho bodhikarakair dharmaiḥ samādāpayati | atha rājā kṣatriyo mūrdhābhiṣikto labdhaprasāda utthāyāsanād ekāṁsam uttarāsaṅgaṁ kṛtvā dakṣiṇaṁ jānumaṇḍalaṁ pṛthivyāṁ pratiṣṭhāpya yena candraḥ samyaksaṁbuddhas tenāñjaliṁ praṇamya candraṁ samyaksaṁbuddham idam avocat: adhivāsayatu me bhagavān iha vāsaṁ traimāsyaṁ sārdhaṁ bhikṣusaṁghena | ahaṁ bhagavantaṁ upasthāsyāmi cīvarapiṇḍapātaśayanāsanaglānapratyayabhaiṣajyapariṣkārair iti | adhivāsayati candraḥ samyaksaṁbuddho rājñas tūṣṇībhāvena | tasya ca rājño nagare tena samayena mahājanamarako babhūva, ītiś ca, yena sa mahājanakāyo ’tīva saṁtarpyate | tato rājñā vyādhipraśamanārthaṁ candraḥ samyaksaṁbuddho ’dhīṣṭaḥ | sādhu bhagavan kriyatām asyā īter upaśamopāya iti | tato bhagavāṁś candraḥ samyaksaṁbuddho rājānam uvāca: gaccha mahārāja imāṁ saṁghāṭīṁ dhvajāgre baddhā mahatā satkāreṇa sve vijite paryāṭaya, asya ca mahāntam utsavaṁ kuru | sarvaṁ ca mahājanakāyaṁ buddhānusmṛtau samādāpayeti | te svastir bhaviṣyatīti | tato rājñā yathānuśiṣṭaṁ sarvaṁ tathaiva ca kṛtam | taddhetutatpratyayaṁ ca sarvā ītayaḥ praśāntāḥ | tataḥ sa janakāyo labdhaprasādo rājāmātyapaurāś ca buddhaṁ śaraṇaṁ gatāḥ, dharmaṁ saṁghaṁ ca śaraṇaṁ gatāḥ ||</p>
<p><a class='ref sc' id='sc10' href='#sc10'>SC 10</a>bhagavān āha: kiṁ manyadhve bhikṣavo yo ’sau tena kālena tena samayena rājā babhūva, ahaṁ saḥ | mayāsau candrasya samyaksaṁbuddhasya mahatī pūjā kṛtā | tasya me karmaṇo vipākena devamanuṣyasaṁprāpakaṁ saṁsāre mahatsukham anubhūtam | idānīm api taddhaituky eva vibhūtiḥ, yena yac cintayāmi yat prārthaye tat tathaiva sarvaṁ samṛdhyati | tasmāt tarhi bhikṣava evaṁ śikṣitavyam: yac chāstāraṁ satkariṣyāmo gurukariṣyāmo mānayiṣyāmaḥ pūjayiṣyāmaḥ | śāstāraṁ satkṛtya gurukṛtya mānayitvā pūjayitvopaniśritya vihariṣyāmaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc11' href='#sc11'>SC 11</a>idam avocad bhagavān | āttamanasas te ca bhikṣavo bhagavato bhāṣitam abhyanandan ||<a class='ref vai' id='vai38' href='#vai38'>Vai 38</a></p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
