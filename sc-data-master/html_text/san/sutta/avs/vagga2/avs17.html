<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs17' lang='san'>
<header>
<ul>
<li class='division'>Avadānaśatakam |</li>
<li class='vagga'>dvitīyo vargaḥ |</li>
</ul>
<h1>17. stutiḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | tena khalu samayena śrāvastyāṁ pañcamātrāṇi gāndharvikaśatāni goṣṭhikānāṁ prativasanti | tatra ca kāle supriyo nāma gāndharvikarājo ’bhyāgataḥ | tasyaivaṁvidhā śaktiḥ: ekasyāṁ tantryāṁ sāpta svarān ādarśayati, ekaviṁśatiṁ mūrcchināḥ | sa ṣaṇmahānagarāṇy apaṭukāny udghoṣayamāṇaḥ śrāvastīm anuprāptaḥ | śrāvastīnivāsibhiś ca gāndharvikai rājñe niveditam | rājāha: alpotsukā bhavantu bhavantaḥ, vayam atra kālajñā bhaviṣyāma iti ||<a class='ref vai' id='vai43' href='#vai43'>Vai 43</a></p>
<p><a class='ref sc' id='sc2' href='#sc2'>SC 2</a>atha supriyasya gāndharvikarājasyaitad abhavat: evam anuśrūyate rājā prasenajid gāndharve ’tīva kuśalaḥ | yanv aham anena saha vādam ārocayeyam iti | tataḥ supriyo gāndharvikarājo yena rājā prasenajit kauśalas tenopasaṁkrāntaḥ | upasaṁkramya rājānaṁ prasenajitaṁ kauśalam idam āvocat: śrutaṁ me rājan yathā tvaṁ gāndharvakuśala iti | yadi te aguru, mīmāṁsasveti | tato rājñā prasenajitā tasya vikṣepaḥ kṛtaḥ | uktaś ca: sādho asti me gurur jetavane sthito ’nuttaro gāndharvikarājaḥ | ehi tat samīpaṁ yāsyāma iti | atha rājā prasenajit kauśalaḥ pañcamātrair gāndharvikaśataiḥ parivṛtaḥ supriyeṇa gāndharvikarājenānekaiś ca prāṇiśatasahasrair jetavanaṁ gataḥ ||</p>
<p><a class='ref sc' id='sc3' href='#sc3'>SC 3</a>atrāntare nāsti kiṁcid buddhānāṁ bhagavatām ajñātam adṛṣṭam aviditam avijñātam | dharmatā khalu buddhānāṁ bhagavatāṁ mahākāruṇikānāṁ lokānugrahapravṛttakānām ekārakṣāṇāṁ śamathavipaśyanāvihāriṇāṁ tridamathavastukuśalānāṁ caturoghottīrṇānāṁ caturṛddhipādacaraṇatalasupratiṣṭhitānāṁ caturṣu saṁgrahavastuṣu dīrgharātrakṛtaparicayānāṁ pañcāṅgaviprahīṇānāṁ pañcagatisamatikrāntānāṁ ṣaḍaṅgasamanvāgatānāṁ ṣaṭpāramitāparipūrṇānāṁ saptabodhyaṅgakusumāḍhyānām aṣṭāṅgamārgadeśikānāṁ navānupūrvavihārasamāpattikuśalānāṁ daśabalabalināṁ daśadiksamāpūrṇayaśasāṁ daśaśatavaśavartiprativiśiṣṭānāṁ trī rātres trir divasasya <span class='corrected'>ca</span> buddhacakṣuṣā lokaṁ vyavalokya jñānadarśanaṁ pravartate: ko hīyate ko vardhate kaḥ kṛcchraprāptaḥ kaḥ saṁkaṭaprāptaḥ kaḥ saṁbādhaprāptaḥ kaḥ kṛcchrasaṁkaṭasaṁbādhaprāptaḥ ko ’pāyanimnaḥ ko ’pāyapravaṇaḥ ko ’pāyaprāgbhāraḥ | kam aham apāyād uddhṛtya svarge mokṣe ca pratiṣṭhāpayeyam, kasya kāmapaṅkanimagnasya hastoddhāram anupradadyām, kam āryadhanavirahitam āryadhanaiśvaryādhipatye pratiṣṭhāpayeyam, <span class='corrected'>kasyājñānatimirapaṭalaparyavanaddhanetrasya jñānāñjanaśalākayā cakṣur viśodhayāmi |</span> kasyānavaropitāni kuśalamulāny avaropayeyam, kasyāvaropitāni paripācayeyam, kasya paripakvāni vimocayeyam | āha ca:</p>
<blockquote class='gatha'>
<p><a class='ref sc' id='sc4' href='#sc4'>SC 4</a>apy evātikramed velāṁ sāgaro makarālayaḥ<br>
na tu vaineyavatsānāṁ buddho velām atikramet || <a class='ref vns' id='vns17.1' href='#vns17.1'>Verse 17.1</a></p>
</blockquote>
<p><a class='ref sc' id='sc5' href='#sc5'>SC 5</a>tato bhagavān vaineyajanānugrahārthaṁ laukikaṁ cittam utpāditavān | aho bata pañcaśikho gandharvaputraḥ saptagandharvasahasraparivṛto vaiḍūryadaṇḍāṁ vīṇām ādāya matsakāśam upasaṁkrāmed iti | sahacittotpādāt pañcaśikho gandharvaputraḥ saptagandharvasahasraparivṛto bhagavantaṁ yathāvad abhyarcya bhagavato vaiḍūryadaṇḍāṁ vīṇām upanayati sma | tataḥ supriyo gandharvarājo bhagavataḥ purastād vīṇām anuśrāvitum ārabdhaḥ | yata ekasyāṁ tantryāṁ sapta svarāṇi ekaviṁśatiṁ mūrcchanāś ca darśayitum ārabdhaḥ, yac chravaṇād rājā prasenajid anyatamaś ca mahājanakāyaḥ paraṁ vismayam āpannaḥ | tato bhagavān api vaiḍūryadaṇḍāṁ vīṇām āśrāvitavān: yata ekaikasyāṁ tantryām aneke svaraviśeṣā mūrcchanāś ca bahuprakārā darśitāḥ, te ca śūnyākāreṇaiva | idaṁ ca śarīraṁ vīṇāvad ādarśitavān, svarān indriyavat, mūrcchanāś cittadhātuvat | yac chravaṇād āvarjitaḥ supriyo gandharvarājo vīṇāṁ gandhakuṭyāṁ niryātya bhagavatsakāśe pravrajitaḥ | tena yujyamānena ghaṭamānena vyāyacchamānena idam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā <a class='ref vai' id='vai44' href='#vai44'>Vai 44</a> parāhatya sarvakleśaprahāṇād arhatvaṁ sākṣākṛtam | arhan saṁvṛttaḥ traidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṁvitprāpto bhavalābhalobhasatkāraparāṅmukhaḥ | sendropendrāṇāṁ devānāṁ pūjyo mānyo ’bhivādyaś ca saṁvṛttaḥ ||</p>
<p><a class='ref sc' id='sc6' href='#sc6'>SC 6</a>tata āvarjitā devanāgayakṣāsuragaruḍakinnaramahoragā bhhagavacchāsane rakṣāvaraṇaguptiṁ kartum ārabdhāḥ | pañcānām api gāndharvikaśatānāṁ prītisaumanasyajātānām etad abhavat: vayaṁ nīce karmaṇi vartāmahe kṛcchravṛttayaś ca | yan nu vayaṁ rājānaṁ vijñāpya bhagavantaṁ saśrāvakasaṁghaṁ nagarapraveśenopanimantrayemahīti | yāvat tair gāndharvikair labdhānujñair bhagavān saśrāvakasaṁgho nagarapraveśenopanimantritaḥ | adhivāsitaṁ ca bhagavatā teṣāṁ gāndharvikāṇāṁ tūṣṇībhāvena | tatas tair gāndharvikair rājāmātyapaurajānapadasahāyaiḥ sarvā śrāvastī nagarī apagatapāṣāṇaśarkarakaṭhallā gandhodakapariṣiktā nānāpuṣpāvakīrṇā vicitradhūpadhūpitā puṣpavitānamaṇḍitā | te ca gāndharvikāḥ svayam eva vīṇām ādāya mṛdaṅgaveṇupaṇavādiviśeṣair upasthānaṁ cakruḥ, praṇītena cāhāreṇa bhagavantaṁ saśrāvakasaṁghaṁ saṁtarpayāmāsuḥ ||</p>
<p><a class='ref sc' id='sc7' href='#sc7'>SC 7</a>tato bhagavān smitam akārṣīt | dharmatā khalu yasmin samaye buddhā bhagavantaḥ smitaṁ prāviṣkurvanti, tasmin samaye nīlapītalohitāvadātā arciṣo mukhān niścārya kāścid adhastād gacchanti, kāścid upariṣṭād gacchanti | yā adhastād gacchanti, tāḥ saṁjīvaṁ kālasūtraṁ saṁghātaṁ rauravaṁ mahārauravaṁ tapanaṁ pratāpanam avīcim arbudaṁ nirarbudaṁ aṭaṭaṁ hahavaṁ huhuvam utpalaṁ padmaṁ mahāpadmaṁ narakān gatvā ye uṣṇanarakās teṣu śītībhūtā nipatanti, ye śītanarakās teṣūṣṇībhūtā nipatanti | tena teṣāṁ satvānāṁ kāraṇāviśeṣāḥ pratiprasrabhyante | teṣām evaṁ bhavati: kiṁ nu vayaṁ bhavanta itaś cyutāḥ, āhosvid anyatropapannā iti | teṣāṁ prasādasaṁjananārthaṁ bhagavān nirmitaṁ visarjayati | teṣāṁ nirmitaṁ dṛṣṭvaivaṁ bhavati: na hy eva vayaṁ bhavanta itaś cyutāḥ, nāpy anyatropapannāḥ | api tv ayam apūrvadarśanaḥ satvaḥ, asyānubhāvenāsmākaṁ kāraṇāviśeṣāḥ pratiprasrabdhā iti | te nirmite cittam abhiprasādya tan narakavedanīyaṁ karma kṣapayitvā devamanuṣyeṣu pratisandhiṁ gṛhṇanti, yatra satyānāṁ bhājanabhūtā bhavanti | yā upariṣṭād gacchanti, tāś cāturmahārājikāṁs trayastriṁśān, yāmāṁs tuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhān ābhāsvarān parīttaśubhān apramāṇaśubhāñ śubhakṛtsnān anabhrakān puṇyaprasavān bṛhatphalān abṛhān atapān sudṛśān sudarśanān akaniṣṭhān devān gatvā anityaṁ duḥkhaṁ śūnyam anātmety udghoṣayanti, gāthādvayaṁ ca bhāṣante:</p>
<blockquote class='gatha'>
<p><a class='ref sc' id='sc8' href='#sc8'>SC 8</a>ārabhadhvaṁ niṣkrāmata yujyadhvaṁ buddhaśāsane<br>
dhunīta mṛtyunaḥ sainyaṁ naḍāgāram iva kuñjaraḥ || <a class='ref vns' id='vns17.2' href='#vns17.2'>Verse 17.2</a></p>
<p><a class='ref sc' id='sc9' href='#sc9'>SC 9</a>yo hy asmin dharmavinaye apramattaś cariṣyati<br>
prahāya jātisaṁsāraṁ duḥkhasyāntaṁ kariṣyati || <a class='ref vns' id='vns17.3' href='#vns17.3'>Verse 17.3</a><a class='ref vai' id='vai45' href='#vai45'>Vai 45</a></p>
</blockquote>
<p><a class='ref sc' id='sc10' href='#sc10'>SC 10</a>atha tā arciṣas trisāhasramahāsāhasraṁ lokadhātum anvāhiṇḍya bhagavantam eva pṛṣṭhataḥ pṛṣṭhataḥ samanugacchanti | tad yadi bhagavān atītaṁ karma vyākartukāmo bhavati, bhagavataḥ pṛṣṭhato ’ntardhīyante | anāgataṁ karma vyākartukāmo bhavati, purastād antardhīyante | narakopapattiṁ vyākartukāmo bhavati, pādatale ’ntardhīyante | tiryagupapattiṁ vyākartukāmo bhavati, pārṣṇyām antardhīyante | pretopapattiṁ vyākartukāmo bhavati, pādāṅguṣṭhe ’ntardhīyante | manuṣyopapattiṁ vyākartukāmo bhavati, jānunor antardhīyante | balacakravartirājyaṁ vyākartukāmo bhavati, vāme karatale ’ntardhīyante | cakravartirājyaṁ vyākartukāmo bhavati, dakṣiṇe karatale ’ntardhīyante | devopapattiṁ vyākartukāmo bhavati, nābhyām antardhīyante | śrāvakabodhiṁ vyākartukāmo bhavati, āsye ’ntardhīyante | pratyekāṁ bodhiṁ vyākartukāmo bhavati, ūrṇāyām antardhīyante | anuttarāṁ samyaksaṁbodhiṁ vyākartukāmo bhavati, uṣṇīṣe antardhīyante ||</p>
<p><a class='ref sc' id='sc11' href='#sc11'>SC 11</a>atha tā arciṣo bhagavantaṁ triḥ pradakṣiṇīkṛtya bhagavata ūrṇāyām antarhitāḥ | athāyuṣmān ānandaḥ kṛtakarapuṭo bhagavantaṁ papraccha:</p>
<blockquote class='gatha'>
<p><a class='ref sc' id='sc12' href='#sc12'>SC 12</a>nānāvidho raṅgasahasracitro<br>
vaktrāntarān niṣkasitaḥ kalāpaḥ<br>
avabhāsitā yena diśaḥ samantād<br>
divākareṇodayatā yathaiva || <a class='ref vns' id='vns17.4' href='#vns17.4'>Verse 17.4</a></p>
</blockquote>
<p><a class='ref sc' id='sc13' href='#sc13'>SC 13</a>gāthāś ca bhāṣate:</p>
<blockquote class='gatha'>
<p><a class='ref sc' id='sc14' href='#sc14'>SC 14</a>vigatodbhavā dainyamadaprahīṇā<br>
buddhā jagaty uttamahetubhūtāḥ<br>
nākāraṇaṁ śaṅkhamṛṇālagauraṁ<br>
smitam upadarśayanti jinā jitārayaḥ || <a class='ref vns' id='vns17.5' href='#vns17.5'>Verse 17.5</a></p>
<p><a class='ref sc' id='sc15' href='#sc15'>SC 15</a>tatkālaṁ svayam adhigamya vīra buddhyā<br>
śrotṝṇāṁ śramaṇa jinendra kāṅkṣitānām<br>
dhīrābhir munivṛṣa vāgbhir uttamābhir<br>
utpannaṁ vyapanaya saṁśayaṁ śubhābhiḥ || <a class='ref vns' id='vns17.6' href='#vns17.6'>Verse 17.6</a></p>
<p><a class='ref sc' id='sc16' href='#sc16'>SC 16</a>nākāsmāl lavaṇajalādrirājadhairyāḥ<br>
saṁbuddhāḥ smitam upadarśayanti nāthāḥ<br>
yasyārthe smitam upadarśayanti dhīrāḥ<br>
taṁ śrotuṁ samabhilaṣanti te janaughāḥ || <a class='ref vns' id='vns17.7' href='#vns17.7'>Verse 17.7</a> iti</p>
</blockquote>
<p><a class='ref sc' id='sc17' href='#sc17'>SC 17</a>bhagavān āha: evam etad ānanda, evam etat | nāhetvapratyayam ānanda tathāgatā arhantaḥ samyaksaṁbuddhāḥ smitaṁ prāviṣkurvanti | paśyasy ānanda ebhir gāndharvikair mamaivaṁvidhaṁ satkāraṁ kṛtam | evaṁ bhadanta | ete ānanda gāndharvikāḥ anena kuśalamūlena cittotpādena deyadharmaparityāgena ca yathākālānugatāṁ pratyekāṁ bodhiṁ samudānīya anāgate ’dhvani varṇasvarā nāma pratyekabuddhā bhaviṣyanti hīnadīnānukampakāḥ prāntaśayanāsanabhaktā ekadakṣiṇīyā lokasya | ayam eṣāṁ deyadharmo yo mamāntike cittaprasāda iti ||<a class='ref vai' id='vai46' href='#vai46'>Vai 46</a></p>
<p><a class='ref sc' id='sc18' href='#sc18'>SC 18</a>bhikṣavaḥ saṁśayajātāḥ sarvasaṁśayānāṁ chettāraṁ buddhaṁ bhagavantaṁ papracchuḥ: kāni bhadanta bhagavatā kuśalamūlāni kṛtāni yeṣām ayam anubhāva iti | bhagavān āha: tathāgatenaitāni bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | mayaitāni karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca;</p>
<blockquote class='gatha'>
<p><a class='ref sc' id='sc19' href='#sc19'>SC 19</a>na praṇaśyanti <span class='var' title='karmāṇy api kalpaśatair api'>karmāṇi kalpakoṭiśatair api</span> |</p>
<p><a class='ref sc' id='sc20' href='#sc20'>SC 20</a>sāmagrīṁ prāpya kālaṁ ca phalanti khalu dehinām || <a class='ref vns' id='vns2_17.1' href='#vns2_17.1'>Verse 2_17.1</a></p>
</blockquote>
<p><a class='ref sc' id='sc21' href='#sc21'>SC 21</a>bhūtapūrvaṁ bhikṣavo ’tīte ’dhvani prabodhano nāma samyaksaṁbuddho loka udapādi tathāgato ’rhan samyaksaṁbuddho vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa janapadacārikāṁ carann anyatamāṁ rājadhānīm anuprāptaḥ | atha rājña udyānaṁ sarvakuśalasaṁpannaṁ babhūva | atha sa bhagavāṁs tad udyānaṁ praviśya rājānugrahārtham anyatamaṁ vṛkṣam upaniśritya niṣaṇṇaḥ | tataḥ saṁstaraṁ prajñapya tejodhātuṁ samāpannaḥ | atha rājā kṣatriyo mūrdhābhiṣiktaḥ strīmayena tūryeṇa vādyamānenodyānaṁ praviṣṭaḥ | atha sa rājā tad udyānam anuvicaran dadarśa bhagavantaṁ prabodhanaṁ samyaksaṁbuddhaṁ prāsādikaṁ prasādanīyaṁ śāntamānasaṁ parameṇa cittadamavyupaśamena samanvāgataṁ suvarṇayūpam iva śriyā jvalantam | dṛṣṭvā ca punaḥ prasādajātaḥ sa rājā sāntaḥpuro vividhena vādyena vādyamānena bhagavantaṁ tataḥ samādheḥ prabodhayāmāsa, praṇītena cāhareṇa pratipāditavān, anuttarāyāṁ ca samyaksaṁbodhau kṛtavān ||</p>
<p><a class='ref sc' id='sc22' href='#sc22'>SC 22</a>kiṁ manyadhve bhikṣavo yo ’sau tena kālena tena samayena rājā babhūva, ahaṁ saḥ | yan mayā prabodhanasya samyaksaṁbuddhasya pūjā kṛtā, tenaiva hetunā idānīṁ mama gāndharvikair evaṁvidhaṁ satkāraḥ kṛtaḥ | tasmāt tarhi bhikṣava evaṁ śikṣitavyam: yac chāstāraṁ satkariṣyāmo gurukariṣyāmo mānayiṣyāmaḥ pūjayiṣyāmaḥ | śāstāraṁ satkṛtya gurukṛtya mānayitvā pūjayitvopaniśritya vihariṣyāmaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc23' href='#sc23'>SC 23</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
