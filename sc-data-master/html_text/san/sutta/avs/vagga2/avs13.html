<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs13' lang='san'>
<header>
<ul>
<li class='division'>Avadānaśatakam |</li>
<li class='vagga'>dvitīyo vargaḥ |</li>
</ul>
<h1>13. snātram</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | tena khalu samayena śrāvastyāṁ pañcamātrāṇi vaṇikśatāni kāntāramārgapratipannāni | te mārgāt paribhraṣṭā vālukāsthalam anuprāptāḥ | te dharmaśramaparipīḍitāḥ kṣīṇapathyādanāś ca madhyāhnasamaye tīkṣṇakararaśmisaṁtāpitā jaloddhṛtā iva matsyāḥ pṛthivyām āvartante duḥkhāṁ tīvrāṁ kharāṁ kaṭukām amanāpāṁ vedanāṁ vedayamānāḥ | tāni devatāsahasrāṇy āyācante: tadyathā śivavaruṇakuberavāsavādīni | na cainān kaścit paritrātuṁ samarthaḥ ||</p>
<p><a class='ref sc' id='sc2' href='#sc2'>SC 2</a>tatra cānyatara upāsako buddhaśāsanābhijñaḥ | sa tān vaṇija āha: bhavanto buddhaṁ śaraṇaṁ gacchantv iti | tata ekaraveṇa sarva eva buddhaṁ śaraṇaṁ gatāḥ ||</p>
<p><a class='ref sc' id='sc3' href='#sc3'>SC 3</a>atrāntare nāsti kiṁcid buddhānāṁ bhagavatām ajñātam adṛṣṭam aviditam avijñātam | dharmatā khalu buddhānāṁ bhagavatāṁ mahākāruṇikānāṁ lokānugrahapravṛttakānām ekārakṣāṇāṁ śamathavipaśyanāvihāriṇāṁ tridamathavastukuśalānāṁ caturoghottīrṇānāṁ caturṛddhipādacaraṇatalasupratiṣṭhitānāṁ caturṣu saṁgrahavastuṣu dīrgharātrakṛtaparicayānāṁ pañcāṅgaviprahīṇānāṁ pañcagatisamatikrāntānāṁ ṣaḍaṅgasamanvāgatānāṁ ṣaṭpāramitāparipūrṇānāṁ saptabodhyaṅgakusumāḍhyānām aṣṭāṅgamārgadeśikānāṁ <a class='ref vai' id='vai34' href='#vai34'>Vai 34</a> navānupūrva<span class='supplied'>vihāra</span>samāpattikuśalānāṁ daśabalabalināṁ daśadiksamāpūrṇayaśasāṁ daśaśatavaśavartiprativiśiṣṭānāṁ trī rātres trir divasasya <span class='corrected'>ca</span> buddhacakṣuṣā lokaṁ vyavalokya jñānadarśanaṁ pravartate: ko hīyate ko vardhate kaḥ kṛcchraprāptaḥ kaḥ saṁkaṭaprāptaḥ kaḥ saṁbādhaprāptaḥ kaḥ kṛcchrasaṁkaṭasaṁbādhaprāptaḥ ko ’pāyanimnaḥ ko ’pāyapravaṇaḥ ko ’pāyaprāgbhāraḥ | kam aham apāyād uddhṛtya svarge mokṣe ca pratiṣṭhāpayeyam, kasya kāmapaṅkanimagnasya hastoddhāram anupradadyām, kam āryadhanavirahitam āryadhanaiśvaryādhipatye pratiṣṭhāpayeyam, <span class='corrected'>kasyājñānatimirapaṭalaparyavanaddhanetrasya jñānāñjanaśalākayā cakṣur viśodhayāmi |</span> kasyānavaropitāni kuśalamulāny avaropayeyam, kasyāvaropitāni paripācayeyam, kasya paripakvāni vimocayeyam | āha ca:</p>
<blockquote class='gatha'>
<p><a class='ref sc' id='sc4' href='#sc4'>SC 4</a>apy evātikramed velāṁ sāgaro makarālayaḥ<br>
na tu vaineyavatsānāṁ buddho velām atikramet || <a class='ref vns' id='vns13.1' href='#vns13.1'>Verse 13.1</a></p>
</blockquote>
<p><a class='ref sc' id='sc5' href='#sc5'>SC 5</a>yāvat paśyati bhagavān saṁbahulān vaṇijo vyasanasaṁkaṭasaṁbādhaprāptān | tataś cakṣuḥsaṁpreṣaṇamātreṇa jetavane ’ntarhito bhikṣugaṇaparivṛtas taṁ pradeśam anuprāptaḥ | dadṛśus te vaṇijo bhagavataṁ sabhikṣusaṁgham | dṛṣṭvā ca uccair nādaṁ muktavantaḥ | tato bhagavatā laukikaṁ cittam utpāditam: aho bata śakro devendro māhendraṁ varṣam utsṛjatu, śītalāś ca vāyavo vāntv iti | sahacittotpādād bhagavataḥ śakreṇa māhendraṁ varṣam utsṛṣṭam, śītalāś ca vāyavaḥ preṣitāḥ, yatas teṣāṁ vaṇijāṁ tṛṣā vigatā, dāhaś ca praśāntaḥ | tatas tair vaṇigbhiḥ saṁjñā pratilabdhā | bhagavatā caiṣāṁ mārga ākhyāto yena śrāvastīm anuprāptāḥ ||</p>
<p><a class='ref sc' id='sc6' href='#sc6'>SC 6</a>te mārgaśramaṁ prativinodya tato bhagavatsakāśam upasaṁkrāntāḥ | teṣāṁ bhagavatā tādṛśī caturāryasatyasaṁprativedhikī dharmadeśanā kṛtā, yāṁ śrutvā kaiścit srotaāpattiphalam adhigatam, kaiścit sakṛdāgāmiphalam, kaiścid anāgāmiphalam, kaiścit pravrajya sarvakleśaprahāṇād arhatvaṁ sākṣātkṛtam, kaiścic chrāvakabodhau cittāny utpāditāni, kaiścit pratyekāyāṁ bodhau, kaiścid anuttarāyāṁ samyaksaṁbodhau | yadbhūyasā ca sā parṣad buddhanimnā dharmapravaṇā saṁghaprāgbhārā vyavasthitā ||</p>
<p><a class='ref sc' id='sc7' href='#sc7'>SC 7</a>bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: āścaryaṁ bhagavān, yāvad ime vaṇijo bhagavatā kāntāramārgāt paritrātāḥ | sahacittotpādāc ca māhendravarṣaṁ vṛṣṭam | śītalāś ca vāyavaḥ pravātā iti | bhagavān āha: tathāgatenaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | mayaitāni karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca;</p>
<blockquote class='gatha'>
<p><a class='ref sc' id='sc8' href='#sc8'>SC 8</a>na praṇaśyanti karmāṇy api kalpaśatair api<br>
sāmagrīṁ prāpya kālaṁ ca phalanti khalu dehinām || <a class='ref vns' id='vns2_13.1' href='#vns2_13.1'>Verse 2_13.1</a></p>
</blockquote>
<p><a class='ref sc' id='sc9' href='#sc9'>SC 9</a>bhūtapūrvaṁ bhikṣavo ’tīte ’dhvani candano nāma samyaksaṁbuddho loka udapādi tathāgato ’rhan samyaksaṁbuddho vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā <a class='ref vai' id='vai35' href='#vai35'>Vai 35</a> devamanuṣyāṇāṁ buddho bhagavān | atha candanaḥ samyaksaṁbuddho janapadacārikāṁ carann anyatamāṁ rājadhānīm anuprāptaḥ | atha rājā kṣatriyo mūrdhābhiṣikto yena candanaḥ samyaksaṁbuddas tenopasaṁkrāntaḥ | upasaṁkramya candanasya samyaksaṁbuddhasya pādau śirasā vanditvaikānte nyaṣīdat | ekānte niṣaṇṇaṁ rājānaṁ kṣatriyaṁ mūrdhābhiṣiktaṁ candanaṁ samyaksaṁbuddo bodhikarakair dharmaiḥ samādāpayati | atha rājā kṣatriyo mūrdhābhiṣikto utthāyāsanād ekāṁsam uttarāsaṅgaṁ kṛtvā dakṣiṇaṁ jānumaṇḍalaṁ pṛthivyāṁ pratiṣṭhāpya yena candanaḥ samyaksaṁbuddas tenāñjaliṁ praṇamya candanaṁ samyaksaṁbuddham idam avocat: adhivāsayatu me bhagavān asyāṁ rājadhānyāṁ traimāsyavāsāya sārdhaṁ bhikṣusaṁgheneti | adhivāsayati candanaḥ samyaksaṁbuddho rājñas tūṣṇībhāvena | tatra ca samayena mahatī anāvṛṣṭiḥ prādurbhūtā, yayā nadyudapānāny alpasalilāni saṁvṛttāni, puṣpaphalaviyuktāś ca pādapāḥ || tato rājā candanaṁ samyaksaṁbuddham adhyeṣituṁ pravṛttaḥ | bhagavann asmin nagaramadhye puṣkariṇīṁ gandhodakaparipūrṇāṁ karayiṣyāmi, yatra bhagavān saśrāvakasaṁghaḥ snāsyati | apy eva nāma bhagavataḥ snānād asmin me vijite devo varṣed iti | adhivāsayati bhagavāṁś candanaḥ samyaksaṁbuddho rajñas tuṣṇībhāvena |</p>
<p><a class='ref sc' id='sc10' href='#sc10'>SC 10</a>tato rajñā kṣatriyeṇa mūrdhābhiṣiktenāmātyebhya ājñā dattā: gandhodakaṁ sajjīkurvantu bhavantaḥ, ratnamayāṁś ca kumbhān, yena vayaṁ bhagavantaṁ saśrāvakasaṁghaṁ snāpayiṣyāma iti | tato rājñā āmātyagaṇaparivṛtena tan nagaram apagatapāṣāṇaśarkarakaṭhallaṁ vyavasthāpitum ucchritadhvajapatākaṁ nānāpuṣpāvakīrṇaṁ gandhodakapariṣiktaṁ vicitradhūpadhūpitam | puṣkariṇī cāsya kāritā | tato bhagavāṁś candanaḥ samyaksaṁbuddaḥ sarvānugrahārtham ekacīvarakaḥ puṣkariṇyāṁ sthitaḥ | tato rājñāmātyagaṇaparivṛtena candanaḥ samyaksaṁbuddhaḥ saśrāvakasaṁgho nānāgandhaparibhāvitenodakena snāpitaḥ | sahasnānād eva candanasya samyaksaṁbuddhasya śakreṇa devendreṇa tathāvidhaṁ māhendraṁ varṣam utsṛṣṭaṁ yena sarvasasyāni niṣpannāni | taddhaitukaṁ ca mahājanakāyena buddhe bhagavati śraddhā pratilabdhā | aneke ca gandhastūpāḥ pratiṣṭhāpitāḥ | ye ca tatra candanaṁ samyaksaṁbuddhaṁ śaraṇaṁ gatāḥ, sarve te parinirvṛtāḥ | aham ekas teṣām avaśiṣṭaḥ | tasmāt tarhi bhikṣava evaṁ śikṣitavyam: yac chāstāraṁ satkariṣyāmo gurukariṣyāmo mānayiṣyāmaḥ pūjayiṣyāmaḥ | śāstāraṁ satkṛtya gurukṛtya mānayitvā pūjayitvopaniśritya vihariṣyāmaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc11' href='#sc11'>SC 11</a>idam avocad bhagavān | āttamanasas te ca bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
