<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs19' lang='san'>
<header>
<ul>
<li class='division'>Avadānaśatakam |</li>
<li class='vagga'>dvitīyo vargaḥ |</li>
</ul>
<h1>19. kāśikavastram</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho rājagṛham upaniśritya viharati sma veṇuvane kalandakanivāpe | yadā rājñā bimbisāreṇānekaprāṇiśatasahasraparivāreṇa satyāni dṛṣṭāni, tadā tena kṛtapratyupakārasaṁdarśanārthaṁ buddhapūjāsaṁvartanārthaṁ gṛhavistarasaṁdarśanārthaṁ buddhotpādabahumānasaṁjananārthaṁ ca bhagavān <a class='ref vai' id='vai49' href='#vai49'>Vai 49</a> saśrāvakasaṁgho rājakule bhaktenopanimantritaḥ, māgadhakānāṁ ca paurāṇām ājñā dattā: bhagavato nagarapraveśe puṣpagandhamālyavilepanaiḥ pūjā kartavyā, sarvaṁ ca rājagṛhaṁ nagaram apagatapāṣāṇasarkarakaṭhallaṁ vyavasthāpayitavyam, nānāpuṣpāvakīrṇam ucchritadhvajapatākaṁ yāvac ca veṇuvanaṁ yāvac ca rājagṛham, atrāntarā sarvo mārgo vicitrair vastrāir ācchādayitavya iti | amātyaiś ca sarvam anuṣṭhitam | tato rājā bimbisāraḥ svayam eva bhagavato mūrdhni śataśalākaṁ chatraṁ dhārayati, pariśeṣāḥ paurāḥ bhikṣusahasrasya ||</p>
<p><a class='ref sc' id='sc2' href='#sc2'>SC 2</a>atha bhagavān dānto dāntaparivāraḥ śāntaḥ śāntaparivāro mukto muktaparivāra āśvasta āśvastaparivāro vinīto vinītaparivāro ’rhann arhatparivāro vītarāgo vītarāgaparivāraḥ prāsādikaḥ prāsādikaparivāro vṛṣabha iva gogaṇaparivṛto gaja iva kalabhagaṇaparivṛtaḥ siṁha iva daṁṣṭrigaṇaparivṛto haṁsa iva haṁsagaṇaparivṛto suparṇīva pakṣigaṇaparivṛto vipra iva śiṣyagaṇaparivṛtaḥ svaśva iva turagagaṇaparivṛtaḥ śūra iva yodhagaṇaparivṛto deśika ivādhvagagaṇaparivṛtaḥ sārthavāha iva vaṇiggaṇaparivṛtaḥ śreṣṭhīva paurajanaparivṛtaḥ koṭṭarāja iva mantrigaṇaparivṛtaś cakravartīva putrasahasraparivṛtaś candra iva nakṣatragaṇaparivṛtaḥ sūrya iva raśmisahasraparivṛto dhṛtarāṣṭra iva gandharvagaṇaparivṛto virūḍha iva kumbhāṇḍagaṇaparivṛto virūpākṣa iva nāgagaṇaparivṛto dhanada iva yakṣagaṇaparivṛto vemacitrīvāsuragaṇaparivṛtaḥ śakra iva tridaśagaṇaparivṛto brahmā iva brahmakāyikaparivṛtaḥ stimita iva jalanidhiḥ sajala iva jaladharo vimada iva gajapatiḥ sudāntair indriyair asaṁkṣobhiteryāpathapracāro ’nekair āveṇikair buddhadharmaiḥ parivṛto bhagavāṁs tat puraṁ praviśati ||</p>
<p><a class='ref sc' id='sc3' href='#sc3'>SC 3</a>yadā ca bhagavatā indrakīle pādo nyastaḥ, tadeyaṁ mahāpṛthivī ṣaḍvikāraṁ prakampitā | bhagavataḥ purapraveśe evaṁrūpāṇy adbhutāni bhavanty anyāni ca | tadyathā: saṁkṣiptāni viśālībhavanti, hastinaḥ krośanti aśvāś ca heṣante ṛṣabhā nardante gṛhagatāni vividhavādyabhāṇḍāni svayaṁ nadanti, andhāś cakṣūṁṣi pratilabhante, badhirāḥ śrotraṁ mūkāḥ pravyāharaṇasamarthā bhavanti, pariśiṣṭendriyavikalā indriyāṇi paripūrṇāni pratilabhante, madyamadākṣiptā vimadībhavanti, viṣapītā nirviṣībhavanti, anyonyavairiṇo maitrīṁ pratilabhante, gurviṇyaḥ svastinaḥ prajāyante, bandhanabaddhā vimucyante, adhanā dhanāni pratilabhante, āntarikṣāś ca devāsuragaruḍakinnaramahoragā divyaṁ puṣpam utsṛjanti ||</p>
<p><a class='ref sc' id='sc4' href='#sc4'>SC 4</a>atha bhagavān evaṁvidhayā vibhūtyā rājakulaṁ praveṣṭum ārabdhaḥ | rājā ca bimbisāraḥ svayam eva bahirdvāraśālastho gośirṣacandanodakena pādyaṁ gṛhītvā bhagavataḥ pādau bhikṣusaṁghasya ca prākṣalayati | sukhopaniṣaṇṇaṁ buddhapramukhaṁ bhikṣusaṁghaṁ viditvā śatarasenāhāreṇa pratipādayāmāsa | bhuktavantaṁ kāśikavastrair ācchāditavān | taddhaitukaṁ ca āvarjitā māgadhakāḥ paurāḥ ||</p>
<p><a class='ref sc' id='sc5' href='#sc5'>SC 5</a>tato bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kutremāni bhagavatā kuśalamūlāni kṛtāni, yato bhagavata evaṁvidhā pūjā bhikṣusaṁghasya ceti | <a class='ref vai' id='vai50' href='#vai50'>Vai 50</a> bhagavān āha: tathāgatenaivaitāni bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | mayaitāni karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca |</p>
<blockquote class='gatha'>
<p><a class='ref sc' id='sc6' href='#sc6'>SC 6</a>na praṇaśyanti <span class='var' title='karmāṇy api kalpaśatair api'>karmāṇi kalpakoṭiśatair api</span> |</p>
<p><a class='ref sc' id='sc7' href='#sc7'>SC 7</a>sāmagrīṁ prāpya kālaṁ ca phalanti khalu dehinām || <a class='ref vns' id='vns19.1' href='#vns19.1'>Verse 19.1</a></p>
</blockquote>
<p><a class='ref sc' id='sc8' href='#sc8'>SC 8</a>bhūtapūrvaṁ bhikṣavo ’tīte ’dhvani kṣemaṁkaro nāma samyaksaṁbuddho loka udapādi tathāgato ’rhan samyaksaṁbuddho vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa janapadacārikāṁ carann anyatamāṁ rājadhānīm anuprāptaḥ | aśrauṣīd rājā kṣatriyo mūrdhābhiṣiktaḥ: kṣemaṁkaraḥ samyaksaṁbuddho janapadacārikāṁ carann asmākaṁ rājadhānīm anuprāpta iti | śrutvā ca mahatyā rājarddhyā mahatā rājānubhāvena samanvāgataḥ | yena bhagavān kṣemaṁkaraḥ samyaksaṁbuddhas tenopasaṁkrāntaḥ | upasaṁkramya kṣemaṁkarasya samyaksaṁbuddhasya pādau śirasā vanditvaikānte niṣaṇṇaḥ | ekānte niṣaṇṇaṁ rājānaṁ kṣatriyaṁ mūrdhābhiṣiktam kṣemaṁkaraḥ samyaksaṁbuddho bodhikarakair dharmaiḥ samādāpayati | atha sa rājā labdhaprasādaḥ kṣemaṁkaraṁ samyaksaṁbuddhaṁ rājakule nimantrya śatarasenāhāreṇa pratipādayāmāsa | śatasāhasreṇa ca vastreṇācchādayāmāsa | parinirvṛtasya ca samantayojanaṁ stūpaṁ kāritavān krośam uccatvena ||</p>
<p><a class='ref sc' id='sc9' href='#sc9'>SC 9</a>kiṁ manyadhve bhikṣavo yo ’sau tena kālena tena samayena rājā babhūva, ahaṁ saḥ | yan mayā kṣemaṁkarasya samyaksaṁbuddhasyaivaṁvidhāṁ pūjā kṛtā, tena mayā saṁsāre ’nantaṁ sukham anubhūtam | idānīṁ tenaiva hetunā rājā bimbisāreṇāpi tathāgatasya me evaṁvidhā pūjā kṛtā | tasmāt tarhi bhikṣava evaṁ śikṣitavyam: yac chāstāraṁ satkariṣyāmo gurukariṣyāmo mānayiṣyāmaḥ pūjayiṣyāmaḥ | śāstāraṁ satkṛtya gurukṛtya mānayitvā pūjayitvopaniśritya vihariṣyāmaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc10' href='#sc10'>SC 10</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
