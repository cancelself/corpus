<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs11' lang='san'>
<header>
<ul>
<li class='division'>Avadānaśatakam |</li>
<li class='vagga'>dvitīyo vargaḥ |</li>
</ul>
<h1>11. nāvikāḥ</h1>
</header>
<p class='uddana'><a class='ref sc' id='sc1' href='#sc1'>SC 1</a>| tasyoddānam:<br>
nāvā stambhaṁ ca snātraṁ ca tathetiḥ pratisārakam (pratihāryakam)<br>
pāñcavārṣikaṁ stutir varadaḥ kāśikaṁ divyabhojanam ||</p>
<p><a class='ref sc' id='sc2' href='#sc2'>SC 2</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati nadyā ajiravatyā adhastān nāvikagrāme | atha te nāvikā yena bhagavāṁs tenopasaṁkrāntāḥ | upasaṁkramya bhagavataḥ pādau śirasā vanditvaikānte nyaṣīdan | ekāntaniṣaṇṇāṁs tān nāvikān bhagavān dharmyayā kathayā saṁdarśayati samādāpayati samuttejayati saṁpraharṣayati | anekaparyāyeṇa dharmyayā kathayā saṁdarśya samādāpya samuttejya saṁpraharṣya tūṣṇīm | atha te nāvikā utthāyāsanād ekāṁsam uttarāsaṅgaṁ kṛtvā yena bhagavāṁs tenāñjaliṁ praṇamya bhagavantam ūcuḥ: adhivāsayatu bhagavān asmākaṁ nadyā ajiravatyās tīre śvo bhaktena sārdhaṁ bhikṣusaṁghena | nausaṁkrameṇottārayiṣyāma iti | adhivāsayati bhagavān nāvikānāṁ tūṣṇībhāvena ||</p>
<p><a class='ref sc' id='sc3' href='#sc3'>SC 3</a>atha nāvikā nadyā ajiravatyās tīram apagatapāṣāṇaśarkarakaṭhallaṁ vyavasthāpayāmāsur ucchritacchatradhvajapatākaṁ nānāpuṣpāvakīrṇaṁ gandhaghaṭikāvadhūpitam | praṇītam āhāraṁ kṛtavantaḥ | prabhūtaṁ ca puṣpasaṁgrahaṁ kṛtvā nausaṁkramaṁ puṣpamaṇḍapair alaṁkārayāmāsuḥ | bhagavataś ca dūtena kālam ārocayāmāsuḥ: samayo bhadanta sajjaṁ bhaktam, yasyedānīṁ bhagavān kālaṁ manyata iti | atha bhagavān bhikṣugaṇaparivṛto bhikṣusaṁghapuraskṛto yena nāvikagrāmakas tenopasaṁkrāntaḥ | upasaṁkramya purastād bhikṣusaṁghasya prajñapta evāsane nyaṣīdat | atha te nāvikāḥ sukhopaniṣaṇṇaṁ buddhapramukhaṁ bhikṣusaṁghaṁ viditvā śucinā praṇītena khādanīyena bhojanīyena svahastaṁ saṁtarpayati saṁpravārayati | anekaparyāyeṇa śucinā praṇītena khādanīyena bhojanīyena svahastaṁ saṁtarpya saṁpravārya bhagavantaṁ bhuktavantaṁ viditvā dhautahastam apanītapātraṁ nīcatarāṇy āsanāni gṛhītvā bhagavataḥ purastān niṣaṇṇā dharmaśravaṇāya | atha bhagavāṁs teṣāṁ nāvikānām āśayānuśayaṁ dhātuṁ prakṛtiṁ ca jñātvā tādṛśīṁ caturāryasatyasaṁprativedhikīṁ dharmadeśanāṁ kṛtavān, yāṁ śrutvā anekair nāvikaiḥ srotaāpattiphalāni prāptāni, kaiścit sakṛdāgāmiphalāni kaiścid anāgāmiphalāni, kaiścit pravrajya sarvakleśaprahāṇād arhatvaṁ sākṣātkṛtam, kaiścic chrāvakabodhau cittāny utpāditāni, kaiścit pratyekabodhau, kaiścid anuttarāyāṁ samyaksaṁbodhau | sarvā ca sā parṣad buddhanimnā dharmapravaṇā saṁghaprāgbhārā vyavasthitā | tatas tair nāvikair bhagavān mahatā satkāreṇa nausaṁkrameṇottāritaḥ sārdhaṁ bhikṣusaṁghena ||<a class='ref vai' id='vai31' href='#vai31'>Vai 31</a></p>
<p><a class='ref sc' id='sc4' href='#sc4'>SC 4</a>bhikṣavo buddhapūjādarśanād āvarjitamanaso buddhaṁ bhagavantaṁ papracchuḥ: kutremāni bhagavataḥ kuśalamūlāni kṛtānīti | bhagavān āha: tathāgatenaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni, yena tathāgatasyaivaṁvidhā pūjā | icchatha bhikṣavaḥ śrotum? evaṁ bhadanta | tena hi bhikṣavaḥ śṛṇuta, sādhu ca suṣṭhu ca manasi kuruta, bhāṣiṣye ||</p>
<p><a class='ref sc' id='sc5' href='#sc5'>SC 5</a>bhūtapūrvaṁ bhikṣavo ’tīte ’dhvani bhāgīratho nāma samyaksaṁbuddho loka udapādi tathāgato ’rhan samyaksaṁbuddho vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa dvāṣaṣṭyarhatsahasraparivṛto janapadacārikāṁ caran gaṅgātīram anuprāptaḥ | tasmin samaye ’nyataraḥ sārthavāho ’nekaśataparivāro nadyāṁ gaṅgāyāṁ sārtham uttārayati | tasmiṁś ca pradeśe mahattaskarabhayam | atha dadarśa sārthavāho bhāgīrathaṁ samyaksaṁbuddhaṁ dvāṣaṣṭyarhatsahasraparivṛtam | dṛṣṭvā ca punaḥ cittaṁ prasādayāmāsa | prasannacittaś ca bhagavantam āmantritavān: tatprathamataram eva bhagavantaṁ tārayiṣyāmīti | adhivāsayati bhāgīrathaḥ samyaksaṁbuddhaḥ sārthavāhasya tūṣṇībhāvena | tatas tena sārthavāhena bhāgīrathaḥ samyaksaṁbuddhaḥ dvāṣaṣṭyarhatsahasraparivṛto mahatyā vibhūtyā nausaṁkrameṇottāritaḥ | praṇītena cāhāreṇa saṁtarpyānuttarāyāṁ samyaksaṁbodhau praṇidhānaṁ kṛtam ||</p>
<p><a class='ref sc' id='sc6' href='#sc6'>SC 6</a>bhagavān āha: kiṁ manyadhve bhikṣavo yo ’sau tena kālena tena samayena sārthavāho babhūva, ahaṁ saḥ | mayā sa bhāgīrathaḥ, samyaksaṁbuddho dvāṣaṣṭyarhatsahasraparivṛto nausaṁkrameṇottāritaḥ, praṇītenāhāreṇa saṁtarpitaḥ, praṇidhānaṁ ca kṛtam | tasya me karmaṇo vipākenānantasaṁsāre mahatsukham anubhūtam | idānīm apy anuttarāṁ samyaksaṁbodhim abhisaṁbuddhasyaivavidhā pūjā | tasmāt tarhi bhikṣava evaṁ śikṣitavyam: yac chāstāraṁ satkariṣyāmo gurukariṣyāmo mānayiṣyāmaḥ pūjayiṣyāmaḥ | śāstāraṁ satkṛtya gurukṛtya mānayitvā pūjayitvopaniśritya vihariṣyāmaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc7' href='#sc7'>SC 7</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
