<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs38' lang='san'>
<header>
<ul>
<li class='division'>Avadānaśatakam |</li>
<li class='vagga'>caturtho vargaḥ |</li>
</ul>
<h1>38. dharmagaveṣī</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | ācaritam etad anāthapiṇḍadasya gṛhapateḥ: kalyam evotthāya bhagavato darśanāyopasaṁkramya jetavanaṁ svayaṁ saṁmārṣṭum | athānyatamena kālena anāthapiṇḍadasya gṛhapateḥ kaścid vyākṣepaḥ samutpannaḥ | tato bhagavān puṇyakāmānāṁ satvānāṁ puṇyatīrthopadarśanārthaṁ svayam eva saṁmārjanīṁ gṛhītvā jetavanaṁ saṁmārṣṭuṁ pravṛttaḥ | bhagavantaṁ dṛṣṭvā mahāśrāvakā api śāradvatīputramaudgalyāyanakāśyapanandarevataprabhṛtayaḥ saṁmārṣṭuṁ pravṛttāḥ | tato jetavanaṁ saha śrāvakaiḥ saṁmṛjya upasthānaśālāṁ praviśya purastād bhikṣusaṁghasya prajñapta evāsane niṣaṇṇaḥ | niṣadya bhagavān bhikṣūn āmantrayate sma: pañceme bhikṣava ānuśaṁsāḥ saṁmārjane | katame pañca? ātmanaś cittaṁ prasīdati | parasya cittaṁ prasīdati | devatānāṁ manaso bhavati prāsādikam | saṁvartanīyaṁ kuśalamūlam upacinoti | kāyasya ca bhedāt sugatau svargaloke deveṣūpapadyate | iti pañcānuśaṁsāḥ saṁmārjane ||</p>
<p><a class='ref sc' id='sc2' href='#sc2'>SC 2</a>tataś catasraḥ parṣado bhagavataḥ sakāśāt saṁmārjanasyeti pañcānuśaṁsān upaśrutya prasādajātāḥ prītisaumanasyaprasannacittāḥ svasvāsanād utthāya yena bhagavāṁs tenāñjaliṁ pragṛhya bhagavantam etad ūcuḥ: vayaṁ bhagavan bhagavata <span class='var' title='Speyer: upasthāyakāḥ'>upasthāpakāḥ</span> sarvaṁ jetavanaṁ sadā saṁmārṣṭum icchāmaḥ | asmākam anugrahaṁ kuru | tato bhagavāṁs tāsāṁ tūṣṇībhāvenādhivāsayati | tatas tāś catasraḥ parṣado bhagavato ’dhivāsanāṁ viditvā saṁmārjanīgṛhītvā sarvaṁ jetavanaṁ saṁmārṣṭuṁ pravṛttāḥ | sarvaṁ jetavanaṁ cārāmamārgaparyantaṁ saṁmārjya bhagavato dharmadeśanāṁ śrotum ekānte niṣaṇṇā ādarayuktāḥ ||</p>
<p><a class='ref sc' id='sc3' href='#sc3'>SC 3</a>anāthapiṇḍado gṛhapatir api taṁ pradeśam anuprāptaḥ | tena śrutaṁ yathā bhagavatā mahāśrāvakasahāyena svayam eva jetavanaṁ saṁmṛṣṭam iti | bhagavatā deśitān saṁmārjane pañcāsnuśaṁsān upaśrutya vipratisārībhūtaḥ iti cintitavān: kimarthaṁ mayā bhagavato vihāre tasmin puṇyakṣetre, yatrādyaivāropitaṁ bījam adyaiva phalaṁ saṁpadyate, svalpasyānantaṁ phalaṁ niṣpadyate, tathāgatasaṁmukhībhūte sarvaśrāvakasaṁvāsite ’tīva manoramabhūmau sarvadevāsuramanuṣyagandharvagaruḍakinnaramahoragāṇāṁ manoharṣāspadībhūte sarvabhūtapretapiśācayakṣarākṣasanārakadrohiṇām anavakāśe sarvamāramārakāyikānāṁ devānāṁ manuṣyāṇāṁ cānavakāśabhuvane bhagnābhibhavajāte rāgadveṣamohamātsaryerṣyāmānaduṣṭasatvānām aviditaprabhāve pāpācārāṇām alabdhāgamane pāpamitrahastagatānām amanāpajāte śraddhāvigatānāṁ tyāgadharmarahitānām adṛṣṭacintitabhāvane duḥśīlānāṁ kuvṛttinām amanogamane dayābhāvavirahitānāṁ krodhināṁ paruṣabhāṣiṇām alabdhaśaraṇe vīryahīnakusīdavṛttināṁ tyaktārambhāśamināṁ sudūrībhūte dhyānacyutamuṣitasmṛtīnāṁ kudṛṣṭicāriṇāṁ kumārgaprasthitānām andhakārībhūte duṣprajñānāṁ kubuddhilabdhajñānāntarāṇām aprāptāgamanabhāve dātṝṇām atīva manorathakṛte suśīlayuktānāṁ manoramavāse kṣamācāriṇām <a class='ref vai' id='vai97' href='#vai97'>Vai 97</a> ādarāgamanalabdhe vīryārabdhānāṁ nityānugamanaprāpte dhyānaratānām ālīnabhūvane prajñādhāriṇāṁ prabodhaprakāśāparityaktakṣetre etādṛśe buddhavikrīḍite vihāre saṁmārṣṭuṁ cittākṣepaḥ kṛtaḥ | na punaḥ kadāpi mayā tathā kṣamaṁ kartum | iti niścitya punas tasyaitad abhavat: yatra bhagavatā mahāśrāvakasahāyena svayaṁ saṁmārjanaṁ kṛtam, katham aham asyopari yāsyāmi?</p>
<p><a class='ref sc' id='sc4' href='#sc4'>SC 4</a>tato ’nāthapiṇḍado ’patrapamāṇarūpo lajjāparigatahṛdayas tatrāvasthāne sthitaḥ | jānakāḥ pṛcchakā buddhā bhagavantaḥ | tena bhikṣavaḥ pṛṣṭāḥ: ka eṣa iti | bhikṣava ūcuḥ: anāthapiṇḍado bhadanta bhagavato lajjāyamānarūpo ’patrāpyaparigatahṛdayo necchati bhagavataḥ sakāśam atropariṣṭāt pādanyāsenopasaṁkramitum, yatra nāma bhagavatā mahāśrāvakasahāyena svayaṁ jetavanaṁ saṁmṛṣṭam iti | tatas taṁ bhagavān āha: gṛhapate buddhavacanaṁ <span class='gap'>###</span><span class='add'>possibly restore:</span><span class='corrected'>śrutvā bhagavatā</span> praveṣṭavyam | kasmāt? saddharmagauravā hi buddhā bhagavantaḥ, dharmo hy arhatāṁ gurur iti | tato ’nāthapiṇḍado gāthābhigītena gāyan yena bhagavāṁs tenopasaṁkrāntaḥ | upasaṁkramya bhagavataḥ pādābhivandanaṁ kṛtvā purastād ekānte niṣaṇṇo dharmakathāśravaṇāya | tato bhagavatā dharmyayā kathayā saṁdarśitaḥ samādāpitaḥ samuttejitaḥ saṁpraharṣitaḥ | so ’nekaparyāyeṇa bhagavatā dharmyayā kathayā saṁdarśitaḥ samādāpitaḥ samuttejitaḥ saṁpraharṣitaḥ saṁprakrāntaḥ ||</p>
<p><a class='ref sc' id='sc5' href='#sc5'>SC 5</a>tadā bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: āścaryaṁ bhadanta yad bhagavān dharme sādarajātaḥ sagauravajāto dharmasyaiva varṇaṁ bhāṣata iti | paśya bhadanta yāvad dharmaratnasyāmī bhājanahūtaḥ satvā ādareṇa sarvaṁ jetavanaṁ saṁmārṣṭuṁ pravṛttāḥ, dharmaṁ ca śrotavyaṁ manyanta iti | bhagavān āha: kim atra bhikṣava āścaryaṁ yad idānīṁ tathāgato vigatarāgadveṣamoho ’tha parimukto jātijarāvyādhimaraṇaśokaparidevaduḥkhadaurmanasyopāyāsair dharme sādarajātaḥ sagauravajāto dharmasyaiva varṇaṁ bhāṣate | yat tu mayā atīte ’dhvani sarāgeṇa sadveṣeṇa samohenāparimuktena jātijarāvyādhimaraṇaśokaparidevaduḥkhadaurmanasyopāyāsair dharmahetoḥ svajīvitasyāpi parityāgaḥ kṛtaḥ | tac chṛṇuta, sādhu ca suṣṭhu ca manasi kuruta, bhāṣiṣye ||</p>
<p><a class='ref sc' id='sc6' href='#sc6'>SC 6</a>bhūtapūrvaṁ bhikṣavo ’tīte ’dhvani vārāṇasyāṁ nagaryāṁ brahmadatto nāma rājā rājyaṁ kārayati ṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca praśāntakalikalahaḍimbaḍamaraṁ taskararogāpagataṁ śālīkṣugomahiṣīsaṁpannam akhilam akaṇṭakam | ekaputram iva rājyaṁ pālayati | sa ca rājā śrāddho bhadraḥ kalyāṇāśaya ātmahitaparahitapratipannaḥ kāruṇiko mahātmā dharmakāmaḥ prajāvatsalaḥ sarvapradaḥ sarvaparityāgī niḥsaṅgaparityāgī ca mahatī tyāge vartate | so ’pareṇa samayena devyā sārdhaṁ krīḍati ramate paricārayati | tasya krīḍato ramamāṇasya paricārayataḥ kālāntareṇa sā devī satvavatī saṁvṛttā | dohadaś cāsyāḥ samutpannaḥ: subhāṣitaṁ śṛṇuyām iti | tayā rājñe niveditam | rājñā naimittikān āhūya pṛṣṭāḥ | ta ūcuḥ: deva asya satvasyānubhāva iti | tatas tena rājā saubhāṣaṇikasyārthe suvarṇapiṭako grāmanagaranigamarāṣṭrarājadhānīṣu<br>
<a class='ref vai' id='vai98' href='#vai98'>Vai 98</a> paryaṭitaḥ | na ca tat subhāṣitam upalabhyate | yāvat paripūrṇair navabhir māsaiḥ sā devī prasūtā | dārako jāto ’bhirūpo darśanīyaḥ prāsādiko gauraḥ kanakavarṇaś chatrākāraśirāḥ pralambabāhur vistīrṇalalāṭa uccaghoṣaḥ saṁgatabrūs tuṅganāsaḥ sarvāṅgapratyaṅgopetaḥ | tasya jātau jātimahaṁ kṛtvā nāmadheyaṁ vyavasthāpyate: kiṁ bhavatv asya dārakasya nāmeti | amātyā ūcuḥ: yasmād ayaṁ dārako ’jāta eva subhāṣitaṁ gaveṣate tasmād bhavatu dārakasya subhāṣitagaveṣī nāmeti | tasya subhāṣitagaveṣīti nāma kṛtam | subhāṣitagaveṣī dārako ’ṣṭābhyo dhātrībhyo datto dvābhyām aṁsadhātrībhyāṁ dvābhyāṁ kṣīradhātrībhyāṁ dvābhyāṁ krīḍanikābhyāṁ dvābhyāṁ maladhātrībhyāṁ dhātrībhyām | so ’ṣṭābhir dhātrībhir unnīyate vardhyate kṣīreṇa dadhnā navanītena sarpiṣā sarpimaṇḍenānyaiś cottaptottaptair upakaraṇaviśeṣaiḥ | āśu vardhate hradastham iva paṅkajam | yadā krameṇa mahān saṁvṛttas tadāpi subhāṣitaṁ gaveṣate, na ca labhate ||</p>
<p><a class='ref sc' id='sc7' href='#sc7'>SC 7</a>sa pitur atyayād rājye pratiṣṭhitaḥ amātyānām ājñāpayati: subhāṣitena me grāmaṇyaḥ prayojanam | gaveṣata me subhāṣitam api | tatas tair amātyaiḥ sakale jambūdvīpe hiraṇyapiṭakāḥ subhāṣitahetoḥ saṁdarśitāḥ | na ca subhāṣitam āsāditam | tatas te rājñe niveditavantaḥ | tataḥ sa rājā subhāṣitaśravaṇahetor utkaṇṭhati paritapyati ||</p>
<p><a class='ref sc' id='sc8' href='#sc8'>SC 8</a>śakrasya devānām indrasyādhastāj jñānadarśanaṁ pravartate | sa paśyati rājānaṁ subhāṣitaśravaṇahetor vihanyamānam | tasyaitad abhavat: yanv ahaṁ rājānaṁ mīmāṁseyeti | atha śakro devānām indro guhyakarūpadhārī bhūtvā vikṛtakaracaraṇanayano rājñaḥ purastād gāthāṁ bhāṣate:</p>
<blockquote class='gatha'>
<p><a class='ref sc' id='sc9' href='#sc9'>SC 9</a>dharmaṁ caret sucaritaṁ nainaṁ duścaritaṁ caret<br>
dharmacārī sukhaṁ śete asmiṁl loke paratra ca || <a class='ref vns' id='vns38.1' href='#vns38.1'>Verse 38.1</a> iti ||</p>
</blockquote>
<p><a class='ref sc' id='sc10' href='#sc10'>SC 10</a>tato rājā <span class='var' title='Speyer: vismayotphulladṛṣṭis'>vismitotphulladṛṣṭis</span> taṁ guhyakam uvāca: brūhi brūhi guhyaka tāvan me, etāṁ gāthāṁ śroṣyāmīti | tato guhyako rājānam uvāca: yadi yad bravīmi tan me kariṣyasi, evam aham api yadājñāpayiṣyasi, tat kariṣyāmīti | rājovāca: kim ājñāpayiṣyasīti | guhyaka uvāca: saptāhorātrāṇi khadirakāṣṭhair agnikhadāṁ tāpayitvā tatra yady ātmānam utsrakṣyasi, tatas te ’haṁ punar gāthāṁ vakṣyāmīti | tacchravaṇāc ca rājā prītamanās taṁ guhyakam uvāca: evam astv iti | tato rājñā guhyakaṁ pratijñāyāṁ pratiṣṭhāpya sarvavijite ghaṇṭāvaghoṣaṇaṁ kāritam saptame divase rājā subhāṣitaśravaṇahetor agnikhadāyām ātmānam utsrakṣyati | ye ’dbhutāni draṣṭukāmāḥ, āgacchantv iti ||</p>
<p><a class='ref sc' id='sc11' href='#sc11'>SC 11</a>tato ’nekeṣu prāṇiśatasahasreṣu saṁnipatiteṣu gaganataleṣu cānekeṣu devatāśatasahasreṣu saṁnipatiteṣu bodhisatvasyādhyāśayaśuddhitām avagamyādbhutabhāvaṁ ca draṣṭum ihāvatasthuḥ | atha sa guhyaka ākāśam utpatya bodhisatvam uvāca: kriyatāṁ mahārāja yathāpratijñātam iti | tato rājā jyeṣṭhaṁ kumāraṁ rājye ’bhiṣicya amātyān naigamajānapadāṁś ca kṣamayitvā janakāyaṁ cāśvāsya agnikhadāsamīpam upagamya imāṁ gāthāṁ bhāṣate: <a class='ref vai' id='vai99' href='#vai99'>Vai 99</a></p>
<blockquote class='gatha'>
<p><a class='ref sc' id='sc12' href='#sc12'>SC 12</a>eṣāṅgārakhadā mahābhayakarī jvālārkaraktopamā</p>
<p><a class='ref sc' id='sc13' href='#sc13'>SC 13</a>dharmārthe prapatāmi niścitamanā niḥsādhvaso jīvite<br>
eṣā cāgnikhadā bhaviṣyati śubhā puṇyānubhāvān mama</p>
<p><a class='ref sc' id='sc14' href='#sc14'>SC 14</a>śītā candanapaṅkavāsitajalā padmākulā padminī || <a class='ref vns' id='vns38.2' href='#vns38.2'>Verse 38.2</a></p>
</blockquote>
<p><a class='ref sc' id='sc15' href='#sc15'>SC 15</a>ity uktvā bodhisatvas tasyām agnikhadāyāṁ patitaḥ | patitamātrasya cāsya agnikhadā padminī prādurbhūtā | tataḥ śakro devānām indras tad atyadbhutaṁ devamanuṣyāvarjanakaraṁ prātihāryaṁ dṛṣṭvā yakṣarūpam antardhāpya svarūpeṇa sthitvā gāthāṁ bhāṣate:</p>
<blockquote class='gatha'>
<p><a class='ref sc' id='sc16' href='#sc16'>SC 16</a>dharma caret sucaritaṁ nainaṁ duścaritaṁ caret<br>
dharmacārī sukhaṁ śete loke ’smiṁ ca paratra || <a class='ref vns' id='vns38.3' href='#vns38.3'>Verse 38.3</a> iti ||</p>
</blockquote>
<p><a class='ref sc' id='sc17' href='#sc17'>SC 17</a>atha bodhisatvena tāṁ gāthām udgṛhītvā suvarṇapatreṣv abhilikhya kṛtsne jambudvīpe grāmanagaranigamarāṣṭrarājadhāniṣu paryaṭitā ||</p>
<p><a class='ref sc' id='sc18' href='#sc18'>SC 18</a>bhagavān āha: kiṁ manyadhve bhikṣavo yo ’sau tena kālena tena samayena rājā babhūva, ahaṁ sa | tadāpi me subhāṣitaśravaṇahetoḥ svajīvitaṁ parityaktaṁ prāg evedānīm | tasmāt tarhi bhikṣava evaṁ śikṣitavyam: yad dharmaṁ satkariṣyāmo gurukariṣyāmo mānayiṣyāmaḥ pūjayiṣyāmaḥ | dharmaṁ satkṛtya gurukṛtya mānayitvā pūjayitvopaniśritya vihariṣyāmaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc19' href='#sc19'>SC 19</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
