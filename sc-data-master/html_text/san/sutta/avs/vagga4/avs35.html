<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs35' lang='san'>
<header>
<ul>
<li class='division'>Avadānaśatakam |</li>
<li class='vagga'>caturtho vargaḥ |</li>
</ul>
<h1>35. surūpaḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | yadā bhagavān pratisaṁlayanād vyutthāya catasṛṇāṁ parṣadā madhuramadhuraṁ dharmaṁ deśayati, kṣaudraṁ madhv ivāneḍakam, anekaśatā ca parṣad bhagavataḥ sakāśān madhuramadhuraṁ dharmaṁ śṛṇoty <span class='var' title='Speyer: aniñjamānair'>āneñjamānair</span> indriyaiḥ, tadā bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: paśya bhadanta yāvad dharmaratnasyāmī bhājanabhūtāḥ satvā ādareṇa śrotavyaṁ manyanta iti | bhagavān āha: yathā tathāgatena bhikṣava ādarajātena dharmaḥ śrutaś codgṛhītaś ca, tac chṛṇuta, sādhu ca suṣṭhu ca manasi kuruta, bhāṣiṣye ||</p>
<p><a class='ref sc' id='sc2' href='#sc2'>SC 2</a>bhūtapurvaṁ bhikṣavo ’tīte ’dhvani vārāṇasyāṁ nagaryāṁ surūpo nāma rājā rājyaṁ kārayati ṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca praśāntakalikalahaḍimbaḍamaraṁ taskararogāpagataṁ śālīkṣugomahiṣīsaṁpannam akhilam akaṇṭakam | ekaputram iva rājyaṁ pālayati | sa ca rājā śrāddho bhadraḥ kalyāṇāśaya ātmahitaparahitapratipannaḥ kāruṇiko mahātmā dharmakāmaḥ prajāvatsalaḥ sarvapradaḥ sarvaparityāgī niḥsaṅgaparityāgī ca | mahatī tyāge vartate | tasya ca rājñaḥ sundarikā nāma devī abhirūpā darśanīyā prāsādikā <a class='ref vai' id='vai86' href='#vai86'>Vai 86</a> sarvāṅgapratyaṅgopetā, sundarakaś ca nāmnā ekaputraḥ iṣṭaḥ kāntaḥ priyo manāpaḥ kṣānto ’pratikūlaḥ | athāpareṇa samayena rājñaḥ surūpasya dharme abhilāṣa utpannaḥ | tena sarve amātyāḥ saṁnipātyoktāḥ: paryeṣata me grāmaṇyo dharmān, dharmo me rocata iti | tatas te amātyāḥ kṛtakarapuṭā rājānaṁ vijñāpayanti: durlabho mahārāja dharmaḥ | śrūyate mahārāja buddhānāṁ loke utpādād dharmasyotpādo bhavatīti | tato rājñā suvarṇapiṭakaṁ dhvajāgre baddhvā sarvavijite ghaṇṭāvaghoṣaṇaṁ kāritam: yo me dharmaṁ vakṣyati, tasyemaṁ suvarṇapiṭakaṁ dāsyāmi, mahatā ca satkāreṇa satkariṣyāmīti | tato bahavaḥ kālā atikrāntāḥ | na ca kaścid dharmadeśaka upalabhyate | tataḥ sa rājā dharmahetor utkaṇṭhati paritapyati ||</p>
<p><a class='ref sc' id='sc3' href='#sc3'>SC 3</a>śakrasya ca devānām indrasyādhastāj jñanadarśanaṁ pravartate | sa paśyati rājānaṁ dharmahetor vihanyamānam | tasyaitad abhavat: yanv ahaṁ surūpāṁ rājānam mīmāṁseyeti | tato yakṣarūpam ātmānam abhinirmāya vikṛtakaracaraṇanayano ’nekapariṣanmadhyagataṁ rājānam etad avocat: nanu dharmābhilāṣī bhavān, aham te dharmaṁ vakṣyāmīti | tato dharmaśravaṇāt prītiprāmodyajāto rājā yakṣam etad uvāca: brūhi guhyaka dharmān śroṣyāmīti | guhyaka uvāca: sukhitasya bata mahārāja dharmā abhilasanti | bubhukṣito ’smi bhojanaṁ tāvan me prayaccheti | tac chrutvā rājā pauruṣeyānām amantrayāmāsa: ānīyantām asya bhakṣyabhojyaprakārā iti | yakṣa āha: sadyohatarudhiramāṁsabhakṣyo ’ham | etaṁ me sundaram ekaputrakaṁ prayaccheti | śrutvā rājā paraṁ viṣādam āpannaḥ: kadācit karhicin me ’dya dharmaśabda āsāditaḥ | so ’py anargheṇa mūlyeneti | tataḥ sundaraḥ kumāras tad upaśrutya pituḥ pādayor nipatya rājānam vijñāpayāmāsa: marṣaya deva | pūryatāṁ devasyābhiprāyam, prayaccha māṁ guhyakāyāhārārtham iti | tato rājā tam ekaputrakam iṣṭaṁ kāntaṁ priyaṁ manāpaṁ kṣāntam apratikūlaṁ dharmasyārthe yakṣāya dattavān |</p>
<p><a class='ref sc' id='sc4' href='#sc4'>SC 4</a>tato yakṣeṇa ṛddhibalādhānād rajñaḥ parṣadaś ca tathā darśito yathāṅgapratyaṅgāni pṛthagvikṛtya bhakṣitāni, rudhiraṁ ca pīyamānam | <span class='gap'>+ + +</span> dṛṣṭvā rājā dharmābhilāṣī na niṣādam āpannaḥ | sa guhyako rājānam uvāca: atṛpto ’smi bhoḥ pārthiva, bhūyo me prayaccheti | tato rājā tasmai dayitāṁ bhāryāṁ dattavān | sāpi tenaivākāreṇa darśitā | tato bhūyo rājānam uvācā: bho pārthiva, adyāpi tṛptir na labhyata iti | tato rājā yakṣam uvāca: vatsa datto me ekaputrako bhāryā ca dayitā, kiṁ bhūyaḥ prārthayase iti | guhyaka uvāca: svaśarīraṁ me prayaccha | anena tṛptim upayāsyāmīti | rājovāca: yadi svaśarīraṁ te pradāsyāmi, kathaṁ punar dharmaṁ śroṣyāmi? kiṁ nu pūrvaṁ me dharmaṁ vada, paścād gṛhītadharmā śarīraṁ parityakṣyāmīti | tato guhyakena rājānaṁ pratijñāyāṁ pratiṣṭḥāpyānekaśatāyāḥ pariṣadaḥ purastād dharmo deśitaḥ ||<a class='ref vai' id='vai87' href='#vai87'>Vai 87</a></p>
<blockquote class='gatha'>
<p><a class='ref sc' id='sc5' href='#sc5'>SC 5</a>priyebhyo jāyate śokaḥ priyebhyo jāyate bhayam<br>
priyebhyo vipramuktānāṁ nāsti śokaḥ kuto bhayam iti || <a class='ref vns' id='vns35.1' href='#vns35.1'>Verse 35.1</a></p>
</blockquote>
<p><a class='ref sc' id='sc6' href='#sc6'>SC 6</a>tato rājā asyā gāthāyāḥ sahaśravaṇāt prahlāditamanāḥ prītisaumanasyendriyajāto yakṣam uvāca: idaṁ guhyaka śarīram, yatheṣṭaṁ kriyatām iti ||</p>
<p><a class='ref sc' id='sc7' href='#sc7'>SC 7</a>tataḥ śakro devendro rājānaṁ meruvadakampyam anuttarāyāṁ samyaksaṁbodhau viditvā yakṣarūpam antardhāpya svarūpeṇa sthitvā prasādavikasitābhyāṁ nayanābhyām ekena pāṇinā putraṁ gṛhītvā dvitīyena ca bhāryāṁ rājānam abhyutsāhayann uvāca: sādhu sādhu satpuruṣa | dṛḍhasaṁnāhas tvam | nacirād anena vyavasāyena anuttarāṁ samyaksaṁbodhim abhisaṁbhotsyase | ayaṁ ca te iṣṭajanasamāgama iti | tato rājā śakraṁ devendram idam avocat: sādhu sādhu kauśika, kṛto ’smākaṁ dharmābhiprāyaḥ pūritaś ceti ||</p>
<p><a class='ref sc' id='sc8' href='#sc8'>SC 8</a>bhagavān āha: kiṁ manyadhve bhikṣavo yo ’sau tena kālena tena samayena surūpo nāma rājā babhūva, ahaṁ sa | sundaraḥ kumāra ānandaḥ | sundarikā eṣā eva yaśodharā | tadāpi me bhikṣavo dharmahetor iṣṭabandhuparityāgaḥ svajīvitaparityāgaś ca kṛtaḥ, prāg evedānīm | tasmāt tarhi bhikṣava evaṁ śikṣitavyam: yad dharmaṁ satkariṣyāmo gurukariṣyāmo mānayiṣyāmaḥ pūjayiṣyāmaḥ | dharmaṁ satkṛtya gurukṛtya mānayitvā pūjayitvopaniśritya vihariṣyāmaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc9' href='#sc9'>SC 9</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
