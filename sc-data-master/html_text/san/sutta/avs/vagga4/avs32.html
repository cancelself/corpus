<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs32' lang='san'>
<header>
<ul>
<li class='division'>Avadānaśatakam |</li>
<li class='vagga'>caturtho vargaḥ |</li>
</ul>
<h1>32. kavaḍaḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | tatra bhagavān bhikṣūn āmantrayate sma: saced bhikṣavaḥ satvā jānīyur dānasya dānasaṁvibhāgasya ca phalavipākaṁ yathāhaṁ jānāmi dānasya phalaṁ dānasaṁvibhāgasya ca phalavipakām, apīdānīṁ yo ’sāv apaścimakaḥ kavaḍaś carama ālopaḥ, tato ’pi nādatvā asaṁvibhajya paribhuñjīta sacel labheta dakṣiṇīyaṁ pratigrāhakam | na caiṣām utpannaṁ mātsaryaṁ cittaṁ paryādāya tiṣṭhet | yasmāt tarhi satvā na jānanti dānasya phalaṁ dānasaṁvibhāgasya ca phalavipākam, yathāhaṁ jānāmi dānasya phalaṁ dānasaṁvibhāgasya ca phalavipākam, tasmāt te adatvā asaṁvibhajya paribhuñjate āgṛhītena cetasā, utpannaṁ caiṣāṁ mātsaryaṁ cittaṁ paryādāya tiṣṭhati ||</p>
<p><a class='ref sc' id='sc2' href='#sc2'>SC 2</a>idam avocad bhagavān | idam uktvā sugato hy athāparam etad uvāca śāstā:</p>
<blockquote class='gatha'>
<p><a class='ref sc' id='sc3' href='#sc3'>SC 3</a>evaṁ hi satvā jānīyur yathā proktaṁ maharṣiṇā<br>
vipākaḥ saṁvibhāgasya yathā bhavati mahārthikaḥ || <a class='ref vns' id='vns32.1' href='#vns32.1'>Verse 32.1</a></p>
<p><a class='ref sc' id='sc4' href='#sc4'>SC 4</a>nādatvā paribhuñjīran na syur matsariṇas tathā<br>
na caiṣām āgrahe cittam utpadyeta kadācana || <a class='ref vns' id='vns32.2' href='#vns32.2'>Verse 32.2</a><a class='ref vai' id='vai81' href='#vai81'>Vai 81</a></p>
<p><a class='ref sc' id='sc5' href='#sc5'>SC 5</a>yasmāt tu na prajānanti bālā mohatamovṛtāḥ<br>
tasmāt tu bhuñjate satvā āgṛhītena cetasā<br>
utpannaṁ caiṣāṁ mātsaryaṁ cittaṁ paryādāya tiṣṭhati || <a class='ref vns' id='vns32.3' href='#vns32.3'>Verse 32.3</a></p>
</blockquote>
<p><a class='ref sc' id='sc6' href='#sc6'>SC 6</a>yadā bhagavatā etat sūtraṁ bhāṣitaṁ tadā bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: āścaryaṁ bhadanta yad bhagavān dānasya varṇaṁ bhāṣate dānasaṁvibhāgasya ca phalavipākam iti | bhagavān āha: kim atra bhikṣava āścaryaṁ yat tathāgato dānasya varṇaṁ bhāṣate, dānasaṁvibhāgasya phalavipākam iti | yan mayātīte ’dhvani yācanakahetor mukhadvāragataḥ svakavaḍaḥ parityaktaḥ | tac chruṇuta, sādhu ca suṣṭhu ca manasi kuruta, bhāṣiṣye ’ham ||</p>
<p><a class='ref sc' id='sc7' href='#sc7'>SC 7</a>bhūtapūrvaṁ bhikṣavo ’tīte ’dhvani brahmadatto nāma rājā rājyaṁ kārayati ṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca praśāntakalikalahaḍimbaḍamaraṁ taskararogāpagataṁ śālīkṣugomahiṣīsaṁpannam akhilam <span class='var' title='Speyer: akaṇṭhakam'>akaṇṭakam</span> | ekaputram iva rājyaṁ kārayati | sa rājā śrāddho bhadraḥ kalyāṇāśaya ātmahitaparahitapratipannaḥ kāruṇiko mahātmā dharmakāmaḥ prajāvatsalaḥ sarvapradaḥ sarvaparityāgī niḥsaṅgaparityāgī ca | mahatī tyāge vartate | yāvad apareṇa samayena mahaddurbhikṣaṁ prādurbhūtaṁ durbhikṣāntarakalpasadṛśam | tatas te janakāyā durbhikṣākālabhayabhītāḥ kṣutkṣāmakaṇṭhakapolāḥ pretāśrayasadṛśāḥ saṁgamya samāgamyaikasamūhena rājānam upasṛtya jayenāyuṣā vardhayitvocuḥ: deva paritrāyasva asmān asmād durbhikṣabhayāt | prayaccha jīvitam iti | tato rājā koṣṭḥāgārikaṁ puruṣam āmantritavān: asti bho puruṣa koṣṭhāgāre annapānaṁ yad asmākaṁ syād eṣāṁ ca janakāyānām? iti śrutvā koṣṭhāgārika āha: parigaṇya deva sasyāni ākhyāsyāmīti | tato gaṇitakuśalair gaṇanāṁ kṛtvā sarveṣāṁ viṣayanivāsināṁ divase divase ekakavaḍo rājño dvau kavaḍāv iyantaṁ kālaṁ bhaviṣyatīti samākhyātam | tato rājā janakāyān āhūyoktavān: tena hi bhavanto divasānudivasam āgatya rājakule kavaḍam abhyavahṛtya gacchateti | tatas te pratidivasam āgatya pratyekam ekaikaṁ kavaḍam abhyavahṛtya yatheṣṭaṁ gacchanti ||</p>
<p><a class='ref sc' id='sc8' href='#sc8'>SC 8</a>athānyatamo brāhmaṇas tasyāṁ gāṇanāyāṁ nāsīt | parebhyaś ca śrutvā rājānam uvāca: deva janapadagatena me śrutā gaṇanā | dīyatāṁ mamāpi kavaḍa iti | tato rājā svakāt kavaḍadvayād ekaṁ brāhmaṇāya dattavān | ekaṁ kavaḍaṁ janasāmānyam abhyavahartuṁ pravṛttaḥ ||</p>
<p><a class='ref sc' id='sc9' href='#sc9'>SC 9</a>śakrasya devendrasyādhastāj jñānadarśanaṁ pravartate | tasyaitad abhavat: atiduṣkaraṁ bata vārāṇaseyo rājā karoti, yanv aham enaṁ mīmāṁseyeti | atha śakro devendro brāhmaṇaveṣam ātmānam abhinirmāya bhojanakāle rājānam upasṛptaḥ | jayenāyuṣā ca vardhayitvovāca: bubhukṣito kuruṣva svakakavaḍenānugraham iti | tato rājā svajīvitaparityāgaṁ vyavasāyakāruṇyāt svakavaḍaṁ brāhmaṇāya datvānāhāratāṁ pratipannaḥ | yāvat ṣaḍbhaktacchedā anenopakrameṇa kṛtāḥ | taṁ ca mahājanakāyaṁ bhuñjānaṁ dṛṣṭvā parāṁ prītim āpede | atha śakro devendras taṁ rājño ’tiduṣkaraṁ vyavasāyaṁ dṛṣṭvā brāhmaṇaveṣam antardhāpya svena rūpeṇa sthitvā rājānaṁ saṁvardhayāmāsa: sādhu sādhu mahārāja, āvarjitā <a class='ref vai' id='vai82' href='#vai82'>Vai 82</a> vayaṁ bhavatānena duṣkareṇa vyavasāyena, sanāthaś cāyaṁ janakāya īdṛśena prajāpālakena | na duṣyatāṁ tava vijite sarvabījāni, vāpy antām | ahaṁ saptame divase tathāvidhaṁ māhendraṁ varṣam utsrakṣyāmi, yena sarvasasyāni niṣpatsyanta iti | rājñā tathā kāritam | śakreṇāpi tathāvidhaṁ mahendraṁ varṣam utsṛṣṭam, yena durbhikṣaṁ vinivartitaṁ subhikṣaṁ prādurbhūtam ||</p>
<p><a class='ref sc' id='sc10' href='#sc10'>SC 10</a>bhagavān āha: kiṁ manyadhve bhikṣavo yo ’sau tena kālena tena samayena brahmadatto nāma rājā babhūva, ahaṁ sa | mayā tāny evaṁvidhe durbhikṣe vartamāne svajīvitaparityāgād evaṁvidhāni dānāni dattāni | tasmāt tarhi bhikṣava evaṁ śikṣitavyam: yad dānāni dāsyāmaḥ puṇyāni kariṣyāmaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc11' href='#sc11'>SC 11</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
