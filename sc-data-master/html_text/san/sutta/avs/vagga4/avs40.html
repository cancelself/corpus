<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs40' lang='san'>
<header>
<ul>
<li class='division'>Avadānaśatakam |</li>
<li class='vagga'>caturtho vargaḥ |</li>
</ul>
<h1>40. subhadraḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ kuśinagaryāṁ viharati sma mallānām upavartane yamakaśālavane | atha bhagavāṁs tad eva parinirvāṇakālasamaye āyuṣmantam ānandam āmantrayate sma: prajñāpaya ānanda tathāgatasya antareṇa yamakaśālayor uttarāśirasaṁ mañcam | adya tathāgatasya rātryā madhyame yāme nirupadhiśeṣe nirvāṇadhātau parinirvāṇaṁ bhaviṣyati | evaṁ bhadantety āyuṣmān ānando bhagavataḥ pratiśrutya antareṇa yamakaśālayor uttarāśirasaṁ mañcaṁ prajñāpya yena bhagavāṁs tenopasaṁkrāntaḥ | upasaṁkramya bhagavataḥ pādau śirasā vanditvāikānte ’sthāt | ekāntasthita āyuṣmān ānando bhagavantam idam avocat | prajñapto bhadanta tathāgatasya antareṇa yamakaśālayor uttarāśirā mañcaḥ | atha bhagavān yena mañcas tenopasaṁkrāntaḥ | upasaṁkramya dakṣinena pārśvena śayyāṁ kalpayati pāde pādam ādhāya alokasaṁjño smṛtaḥ saṁprajānan nirvāṇasaṁjñām eva manasi kurvan ||</p>
<p><a class='ref sc' id='sc2' href='#sc2'>SC 2</a>tena khalu samayena kuśinagaryāṁ subhadraḥ parivrājakaḥ prativasati jīrṇavṛddho mahallakaḥ | sa viṁśatiśatavayaskaḥ kauśināgarāṇāṁ mallānāṁ satkṛto gurukṛto mānitaḥ pūjito ’rhan saṁmataḥ | aśrauṣīt subhadraḥ parivrājakaḥ: atra śramaṇasya gautamasya rātryā madhyame yāme anupadhiśeṣe nirvāṇadhātau parinirvāṇaṁ bhaviṣyati | asti ca dharmeṣu kāṅkṣāyitatvam, āśā ca me saṁtiṣṭhate, pratibalaś ca me sa bhagavān gautamaḥ tatkāṅkṣāyitatvaṁ prativinodayitum | śrutvā ca punaḥ kuśinagaryā niṣkramya yena yamakaśālavanaṁ tenopasaṁkrāntaḥ ||</p>
<p><a class='ref sc' id='sc3' href='#sc3'>SC 3</a>tena khalu samayena āyuṣmān ānando bahir vihārasyābhyavakāśe caṁkrame caṁkramyate | adrākṣīt subhadraḥ parivrājaka āyuṣmantam ānandam | dūrād eva dṛṣṭvā ca punar yenāyuṣmān ānandas tenopasaṁkrāntaḥ | upasaṁkramyāyuṣmatānandena sārdhaṁ saṁmukhaṁ saṁmodanīṁ saṁrañjanīṁ vividhāṁ kathāṁ vyatisāryaikānte ’sthāt | ekāntasthitaḥ subhadraḥ parivrājaka āyuṣmantam ānandam idam avocat: śrutaṁ me ānanda adya śramaṇasya gautamasya rātryā madhyame yāme nirupadhiśeṣe nirvāṇadhātau <a class='ref vai' id='vai102' href='#vai102'>Vai 102</a> parinirvāṇaṁ bhaviṣyati | asti ca me dharmeṣu kāṅkṣāyitatvam, āśā ca me saṁtiṣṭhate, pratibalaś ca me sa bhagavān gautamas tatkāṅkṣāyitatvaṁ prativinodayitum | saced bhagavata ānanda asty aguru, praviśema, pṛcchema kaṁcid eva pradeśam, saced avakāśaṁ kuryāt praśnavyākaraṇāya | ānanda āha: alaṁ subhadra | mā bhagavantaṁ viheṭhaya | śrāntakāyo bhagavān, klāntakāyaḥ sugataḥ | dvir api trir api subhadraḥ parivrājaka āyuṣmantam ānandam idam avocat śrutaṁ bho ānanda adya śramaṇasya gautamasya rātryā madhyame yāme anupadhiśeṣe nirvāṇadhātau parinirvāṇaṁ bhaviṣyati, asti ca me dharmeṣu kāṅkṣāyitatvam | āśā ca me saṁtiṣṭhate | pratibalaś ca me sa bhagavān gautamas tatkāṅkṣāyitatvaṁ prativinodayitum | saced bhagavata ānanda, asty aguru, praviśema, pṛcchema kaṁcid eva pradeśam, saced avakāśaṁ kuryāt praśnasya vyākaraṇāya | dvir api trir api āyuṣmān ānandaḥ subhadraṁ parivrājakam idam avocat: alaṁ subhadra, mā tathāgataṁ viheṭhaya, śrāntakāyo bhagavān, klāntakāyaḥ sugataḥ | punar api subhadraḥ parivrājaka āyuṣmantam ānandam idam avocat: śrutaṁ bho ānanda purāṇānāṁ parivrājakānām antikāj jīrṇānāṁ <span class='var' title='Speyer: vṛddhānāṁ'>buddhānāṁ</span> mahatāṁ caraṇācāryāṇām: kadācit karhicit tathāgatā arhantaḥ samyaksaṁbuddhā loke utpadyante, tadyathā udumbaraṁ puṣpam | tasya cādya bhagavato gautamasya rātryā madhyame yāme anupadhiśeṣe nirvāṇadhātau parinirvāṇaṁ bhaviṣyati | asti ca me dharmeṣu kāṅkṣāyitatvam | āśā ca me saṁtiṣṭhate | pratibalaś ca me sa bhagavān gautamas tatkāṅkṣāyitatvaṁ prativinodayitum | saced bhagavata ānanda asty aguru, praviśema, pṛcchema kaṁcid eva pradeśam, saced avakāśaṁ kuryāt praśnavyākaraṇāya | punar apy ānandaḥ subhadraṁ parivrājakam idam avocat: alaṁ subhadra | mā tathāgataṁ viheṭhaya | śrāntakāyo bhagavān, klāntakāyaḥ sugataḥ ||</p>
<p><a class='ref sc' id='sc4' href='#sc4'>SC 4</a>imāṁ ca punar āyuṣmatā ānandasya subhadreṇa parivrājakenā sārdham antarākathāṁ viprakṛtām aśrauṣīd bhagavān divyena śrotreṇa viśuddhenātikrāntamānuṣeṇa | śrutvā ca punar āyuṣmantam ānandam idam avocat: alam ānanda | mā subhadraṁ parivrājakaṁ vāraya | praviśatu, pṛcchatu yad yad evākāṅkṣati | ayaṁ me paścimo bhaviṣyati anyatīrthikaparivrājakaiḥ sārdham antarākathāsamudāhāraḥ | ayaṁ ca me caramo bhaviṣyati sākṣācchrāvakāṇām ehibhikṣukayā pravrajitānām, yaduta subhadra parivrājakaḥ | atha subhadra parivrājako bhagavatā kṛtāvakāśo hṛṣṭatuṣṭapramudita udagraprītisaumanasyajāto yena bhagavāṁs tenopasaṁkrāntaḥ | upasaṁkramya bhagavatā sārdhaṁ saṁmukhaṁ saṁmodanīṁ saṁrañjanīṁ vividhāṁ kathāṁ vyatisāryaikānte niṣaṇṇaḥ | ekāntaniṣaṇṇaḥ subhadraḥ parivrājako bhagavantam idam avocat: yānīmāni bho gautama pṛthagloke tīrthyāyatanāni: tadyathā pūraṇaḥ kāsyapaḥ, māskarī gośālīputraḥ, sañjayī vairūṭīputraḥ, ajitaḥ keśakambalaḥ, kukudaḥ kātyāyanaḥ, nirgrantho jñātaputraḥ, pratyajñāsiṣur me svāṁ svāṁ pratijñāṁ <span class='gap'>###</span> ||</p>
<p><a class='ref sc' id='sc5' href='#sc5'>SC 5</a>atha bhagavāṁs tasyāṁ velāyāṁ gāthāṁ bhāṣate:</p>
<blockquote class='gatha'>
<p><a class='ref sc' id='sc6' href='#sc6'>SC 6</a>ekānnatriṁśatko vayasā subhadra<br>
yat prāvrajaṁ kiṁkuśalaṁ gaveṣī<br>
pañcāśad varṣāṇi samādhikāni<br>
yasmād ahaṁ pravrajitaḥ subhadra || <a class='ref vns' id='vns40.1' href='#vns40.1'>Verse 40.1</a><a class='ref vai' id='vai103' href='#vai103'>Vai 103</a></p>
<p><a class='ref sc' id='sc7' href='#sc7'>SC 7</a>śīlaṁ samādhiś caraṇaṁ ca vidyā<br>
caikāgratā cetaso bhāvitā me<br>
āryasya dharmasya pradeśavaktā<br>
ito bahir vai śramaṇo ’sti nānyaḥ || <a class='ref vns' id='vns40.2' href='#vns40.2'>Verse 40.2</a></p>
</blockquote>
<p><a class='ref sc' id='sc8' href='#sc8'>SC 8</a>yasya subhadra dharmavinaye āryāṣṭāṅgo mārgo nopalabhyate, prathamaḥ śramaṇas tatra nopalabhyate | dvitīyas tṛtīyaś caturthaḥ śramaṇas tatra nopalabhyate | yasmiṁs tu subhadra dharmavinaye āryāṣṭāṅgo mārga upalabhyate prathamaḥ śramaṇas tatropalabhyate | dvitīyas tṛtīyaś caturthaḥ śramaṇas tatropalabhyate | asmiṁs tu subhadra dharmavinaye āryāṣṭāṅgo mārga upalabhyate | iha prathamaḥ śramaṇa upalabhyate, iha dvitīyaḥ, iha trtīyaḥ, iha caturthaḥ | na santi ito bahiḥ śramaṇā vā brāhmaṇā vā | śūnyāḥ parapravādāḥ śramaṇair vā brāhmaṇair vā | evam atra parṣadi samyaksiṁhanādaṁ nadāmi |</p>
<p><a class='ref sc' id='sc9' href='#sc9'>SC 9</a>asmin khalu dharmaparyāye bhāṣyamāṇe subhadrasya parivrājakasya virajo vigatamalaṁ dharmeṣu dharmacakṣur utpannam | atha subhadraḥ parivrājako dṛṣṭadharmā prāptadharmā paryavagāḍhadharmā tīrṇakāṅkṣas tīrṇavicikitso ’parapratyayo ’nanyaneyaḥ śāstuḥ śāsanadharmeṣu vaiśāradyaprāpta utthāyāsanād ekāṁsam uttarāsaṅgaṁ kṛtvā yenāyuṣmān ānandas tenāñjaliṁ praṇamya āyuṣmantaṁ ānandam idam avocat | lābhā bhadanta ānandena sulabdhā yad bhagavatā ānando mahācāryeṇa mahācāryāntevāsikābhiṣekeṇābhiṣiktaḥ | api tu asmākam api syur lābhāḥ sulabdhā yad vayaṁ labhemahi svākhyāte dharmavinaye pravrajyām upasaṁpadaṁ bhikṣubhāvam | athāyuṣmān ānando bhagavantam idam avocat: ayaṁ bhadanta subhadraḥ parivrājaka ākāṅkṣate svākhyāte dharmavinaye pravrajyām upasaṁpadaṁ bhikṣubhāvam | tatra bhagavān subhadraṁ parivrājakam āmantrayate | ehi bhikṣo, cara brahmacaryam | saiva tasyāyuṣmataḥ pravrajyābhūt sopasaṁpat, sa bhikṣubhāvaḥ ||</p>
<p><a class='ref sc' id='sc10' href='#sc10'>SC 10</a>evaṁ pravrajitaḥ sa āyuṣmān eko vyapakṛṣṭo ’pramatta ātāpī prahitātmā vyahārṣīt | eko vyapakṛṣṭo ’pramatta ātāpī prahitātmā viharan yad arthaṁ kulaputrāḥ keśaśmaśru avatārya kāṣāyāṇi vastrāṇy ācchādya samyag eva śraddhayā agārād anagārikāṁ pravrajanti, tad anuttaraṁ brahmacaryaparyavasānaṁ dṛṣṭa eva dharme svayam abhijñayā sākṣātkṛtyopasaṁpadya pravedayati: kṣīṇā me jātiḥ, uṣitaṁ brahmacaryaṁ kṛtaṁ karaṇīyaṁ nānyam asmād bhavaṁ prajānāmi | ājñātavān āyuṣmān arhan babhūva suvimuktaḥ | athāyuṣmataḥ subhadrasyārhatvaprāptasya vimuktisukhaṁ pratisaṁvedayata etad abhavat: na mama pratirūpaṁ syād yad ahaṁ śāstāraṁ parinirvāpayantaṁ paśyeyam | yanv ahaṁ prathamataraṁ parinirvāpayeyam iti | tatrāyuṣmān subhadraḥ prathamataraṁ parinirvṛtaḥ, tataḥ paścād bhagavān ||</p>
<p><a class='ref sc' id='sc11' href='#sc11'>SC 11</a>yadā bhagavatā paścimaśayanopagatena dharmoparodhikāyāṁ vedanāyāṁ vartamānāyām, chidyamāneṣu dharmeṣu, mucyamāneṣu saṁdhiṣu, subhadro ’rhatve pratiṣṭhāpitaḥ, bahavaś ca kauśīnāgarā mallā dharme niyuktāḥ, tadā bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: āścaryaṁ bhadanta, yad ayaṁ subhadraḥ parivrājako bhagavatā chidyamāneṣu dharmeṣu mucyamānāsu saṁdhiṣu saṁsāravāgurāyā mocayitvā yāvad atyantaniṣṭhe nirvāṇe pratiṣṭhāpita iti | bhagavān āha: kim atra bhikṣava āścaryaṁ yad idānīṁ mayā vigatarāgeṇa vigatadveṣeṇa vigatamohena parimuktena jātijarāvyādhimaraṇaśokaparidevaduḥkhadaurmanasyopāyāsaiḥ subhadraḥ parivrājakaḥ saṁasāravāgurāyā mocayitvā yāvad atyantaniṣṭhe <a class='ref vai' id='vai104' href='#vai104'>Vai 104</a> nirvāṇe pratiṣṭhāpitaḥ | yat tu mayā atīte ’dhvani sarāgeṇa sadveṣeṇa samohenāparimuktena jātijarāvyādhimaraṇaśokaparidevaduḥkhadaurmanasyopāyāsair ūhāpohavirahitena tiryagyonāv upapannena svajīvitaparityāgena subhadraḥ paritrātaḥ, kauśīnāgarāś ca mallāḥ | tac chṛṇuta, sādhu ca suṣṭhu ca manasi kuruta, bhāṣiṣye ||</p>
<p><a class='ref sc' id='sc12' href='#sc12'>SC 12</a>bhūtapūrvaṁ bhikṣavo ’tīte ’dhvani anyatarasyāṁ parvatadaryāṁ mṛgayūthapaḥ prativasati anekamṛgasahasraparivāraḥ paṇḍito vyakto medhāvī | tac ca mṛgayūthaṁ lubdhakena vicārya rājñe niveditam | tato rājñā caturaṅgeṇa balakāyena nirgatya tan mṛgayūthaṁ sarvaṁ saṁkaṭīkṛtam | tato yūthapater etad abhavat: yady aham idānīm imān na rakṣiṣyāmi, adyaiva te sarvaṁ na bhaviṣyantīti | tato yūthapatiḥ samantato vyavalokayitum ārabdhaḥ: katamena pradeśenāsya mṛgakulasya niḥsaraṇaṁ syād iti | sa paśyati tasyāṁ parvatadaryāṁ nadīṁ vahamānām | sā ca nadī ahāryahāriṇī śīghrasrotāḥ, te ca mṛgā durbalāḥ | tato yūthapatiḥ sahasā tāṁ nadīm avatīrya madhye sthitvā śabdam udīrayati: āgacchantu bhavantaḥ, etasmāt kūlād utplutya mama pṛṣṭe pādān sthāpayitvā paratra kūle pratitiṣṭhata | anenopāyena jīvitaṁ vaḥ paśyāmi, ato ’nyathā maraṇam iti | tatas tair mṛgais tathaiva kṛtam | atha tasya pṛṣṭhe kṣuranipātātvak chinnā | māṁsarudhirāsthirāśir vyavasthitaḥ | na cāsya vyavasāyo nivṛttaḥ tadgatakāruṇyo mṛgāṇām antike | tataḥ sarveṣu laṅghiteṣu pṛṣṭhato ’valokayituṁ pravṛttaḥ: mā kaścid atrālaṅghi<span class='var' title='Speyer: -to'>taṁ</span> bhaviṣyatīti | sa paśyati mṛgaśāvakam ekam alaṅghitam | tato yūthapatiś chidyamāneṣu marmasu mucyamānāsu saṁdhiṣu iṣṭajīvitam agaṇayitvā kūlam uttīrya mṛgaśāvakaṁ pṛṣṭham adhirohya nadīm uttārya kūle sthāpayitvā taṁ mṛgagaṇam uttīrṇaṁ dṛṣṭvā maraṇakāle praṇidhiṁ kartum ārabdhaḥ: yathā me ime mṛgā ayaṁ ca mārgaśāvaka iṣṭena jīvitenācchāditāḥ, vyasanāt paritrātāḥ, evam apy aham anāgate ’dhvani anuttarāṁ samyaksaṁbodhim abhisaṁbudhya etān saṁsāravāgurāyā mocayeyam iti ||</p>
<p><a class='ref sc' id='sc13' href='#sc13'>SC 13</a>bhagavān āha: kiṁ manyadhve bhikṣavo yo ’sau tena kālena tena samayena mṛgapatir āsīt, ahaṁ sa | mṛgā ime kauśīnāgarā mallāḥ | mṛgaśāvakaḥ ayam eva subhadraḥ ||</p>
<p><a class='ref sc' id='sc14' href='#sc14'>SC 14</a>bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta subhadreṇa karmāṇi kṛtāni yena paścimaḥ sākṣācchrāvakāṇām iti | bhagavān āha: subhadreṇaiva bhikṣavaḥ pūrvam anyāsu jātiṣu karmāṇi kṛtāny upacitāni | na bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca |</p>
<blockquote class='gatha'>
<p><a class='ref sc' id='sc15' href='#sc15'>SC 15</a>na praṇaśyanti karmāṇy kalpakoṭiśatair api<br>
sāmagrīṁ prāpya kālaṁ ca phalanti khalu dehinām || <a class='ref vns' id='vns2_40.1' href='#vns2_40.1'>Verse 2_40.1</a></p>
</blockquote>
<p><a class='ref sc' id='sc16' href='#sc16'>SC 16</a>bhūtapūrvaṁ bhikṣavo ’tīte ’dhvani asminn eva bhadrake kalpe viṁśatisahasrāyuṣi prajāyāṁ kāśyapo nāma samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca buddho bhagavān | sa vārāṇasīṁ nagarīm upaniśritya viharati ṛṣipatane mṛgadāve | atha bhagavataḥ kāśyapasya samyaksaṁbuddhasya <a class='ref vai' id='vai105' href='#vai105'>Vai 105</a> bhāgineyo ’śoko nāmnā | sa bhagavatsakāśe mokṣārthī pravrajitaḥ | sa svādhīnaṁ mokṣaṁ manyamāno na vyāyacchate | yāvad dīrghakālaprakarṣeṇāśoko janapade varṣoṣitaḥ | bhagavāṁś ca kāśyapaḥ samyaksaṁbuddhaḥ sakalaṁ buddhakāryaṁ kṛtvā indhanakṣayād ivāgniḥ paścimaśayanopagataḥ, aśokaś ca bhikṣur aśokasyādhastāt pratisaṁlīno babhūva | atha yā devatā tasminn aśokavṛkṣe vyuṣitā, sā bhagavataḥ kāśyapasya samyaksaṁbuddhasya parinirvāṇaṁ śrutvā rodituṁ pravṛttā | tasya rudantyā aśrubindavo ’śokasya kāye nipatituṁ pravṛttāḥ | athāśoka ūrdhvamukhas tāṁ devatāṁ rudantīm āha: kimarthaṁ devate rudyata iti | devatovāca: adya rātryā madhyame yāme bhagavataḥ kāśyapasya samyaksaṁbuddhasya parinirvāṇaṁ bhaviṣyatīti | athāśoko devatāvacanam upasṛtya marmaviddha iva pracalitavān | so ’pi karuṇakaruṇaṁ rodituṁ pravṛttaḥ | tato devatayā pṛṣṭaḥ: kimarthaṁ rodiṣīti | aśoka uvāca: guruviyogāj jñātiviyogāc ca | kāśyapo me samyaksaṁbuddho mātulaḥ | so ’haṁ visrabdhavihārī na vyāyatavān | dūre cāsau | ahaṁ ca pṛthagjanaḥ | apakṛṣṭatvād adhvano na śakṣyāmi viśeṣam adhigantum iti | devatovāca: yadi punar ahaṁ bhavantaṁ bhagavatsakāśam upanayeyam, kiṁ śakyam iti | aśoka uvāca: tathā hi me buddhiḥ paripakvā, yathā sahadarśanād eva bhagavataḥ śakṣyāmi viśeṣam adhigantum iti | tato devatayā aśoko bhagavatsakāśam ṛddhyanubhāvān nītaḥ | tasya bhagavaddarśanāt prasāda utpannaḥ | prasādajātasya ca bhagavatā kāśyapena tathāvidho dharmo deśitaḥ yacchravaṇād arhatvaṁ sākṣātkṛtam | prathamataraṁ cāyuṣmān aśokaḥ parinirvṛtaḥ, tato bhagavān kāśyapaḥ samyaksaṁbuddhāḥ ||</p>
<p><a class='ref sc' id='sc17' href='#sc17'>SC 17</a>tataḥ sā devatā āyuṣmato ’śokasya parinirvāṇaṁ dṛṣṭvā prītim utpādayāmāsa | cintayati ca: yaḥ kaścid anenāyuṣmatā viśeṣo ’dhigataḥ, sarvaḥ sa mām āgamya | evam apy aham anāgate ’dhvani yo ’sau bhagavatā kāśyapena uttaro nāma māṇavo vyākṛtaḥ: bhaviṣyasi tvaṁ māṇava varṣaśatāyuṣi prajāyāṁ śākyamunir nāma tathāgato ’rhan samyaksaṁbuddha iti, tasyāham eva paścimaśayanopagatasya caramaḥ sākṣācchravakāṇām ehibhikṣukayā pravrajitānāṁ bhaveyam, pūrvataraṁ ca bhagavataḥ parinirvāpayeyam, tato bhagavān śākyamunir iti ||</p>
<p><a class='ref sc' id='sc18' href='#sc18'>SC 18</a>bhagavān āha: kiṁ manyadhve bhikṣavo yāsau devatā, ayaṁ sa subhadraḥ | tasmāt tarhi bhikṣava evaṁ śikṣitavyaṁ yat kalyāṇamitratā vihariṣyāmaḥ kalyāṇsahāyatā kalyāṇasaṁparkaḥ, na pāpamitratā na pāpasahāyatā na pāpasaṁparkaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc19' href='#sc19'>SC 19</a>athāyuṣmān ānando bhagavantam idam avocat: iha mama bhadanta ekākino rahogatasya pratisaṁlīnasya evaṁ cetasi cetaḥparitarka udapādi: upārdham idaṁ brahmacaryasya yaduta kalyāṇamitratā kalyāṇasahāyatā kalyāṇasaṁparkaḥ, na pāpamitratā na pāpasahāyatā na pāpasaṁparkaḥ iti | <span class='supplied'>bhagavān āha:</span> mā tvam ānanda evaṁ vocaḥ: upārdham idaṁ brahmacaryasya yaduta kalyāṇamitratā kalyāṇasahāyatā kalyāṇasaṁparkaḥ, na pāpamitratā na pāpasahāyatā na pāpasaṁparkaḥ iti | sakalam idam ānanda <a class='ref vai' id='vai106' href='#vai106'>Vai 106</a><br>
kevalaṁ paripūrṇaṁ pariśuddhaṁ paryavadātaṁ brahmacaryaṁ yaduta kalyāṇamitratā kalyāṇasahāyatā kalyāṇasaṁparkaḥ, na pāpamitratā na pāpasahāyatā na pāpasaṁparkaḥ | tat kasya hetoḥ? māṁ hy ānanda kalyāṇamitram āgamya jātidharmāṇaḥ satvā jātidharmatāyāḥ parimucyante, jarāvyādhiśokamaraṇaparidevaduḥkhadaurmanasyopāyāsadharmāṇaḥ satvā upāyāsadharmatāyāḥ parimucyante | tad anenaiva te ānanda paryāyeṇa veditavyaṁ yat sakalam idaṁ kevalaṁ paripūrṇaṁ pariśuddhaṁ paryavadātaṁ brahmacaryaṁ yaduta kalyāṇamitratā kalyāṇasahāyatā kalyāṇasaṁparkaḥ, na pāpasahāyatā na pāpamitratā na pāpasaṁparkaḥ | ity evaṁ te ānanda śikṣitavyam ||</p>
<p><a class='ref sc' id='sc20' href='#sc20'>SC 20</a>idam avocad bhagavān | āttamanasas te bhikṣavo bhagavato bhāṣitam abhyanandan ||<a class='ref vai' id='vai107' href='#vai107'>Vai 107</a></p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
