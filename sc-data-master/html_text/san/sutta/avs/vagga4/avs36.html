<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs36' lang='san'>
<header>
<ul>
<li class='division'>Avadānaśatakam |</li>
<li class='vagga'>caturtho vargaḥ |</li>
</ul>
<h1>36. maitrakanyakaḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | tatra bhagavān bhikṣūn āmantrayate sma: sabrahmakāṇi bhikṣavas tāni kulāni yeṣu kuleṣu mātāpitarau samyaṅ mānyete, samyak pūjyete, samyak sukhena parihriyete | tat kasya hetoḥ? brahmabhūtau hi kulaputrasya mātāpitarau sahadharmeṇa | sācāryakāṇi tāni kulāni yeṣu kuleṣu mātāpitarau samyaṅ mānyete, samyak pūjyete, samyak sukhena parihriyete | tat kasya hetoḥ? ācāryabhūtau hi kulaputrasya mātāpitarau sahadharmeṇa | āhavanīyāni tāni kulāni yeṣu kuleṣu mātāpitarau samyaṅ mānyete, samyak pūjyete, samyak sukhena parihriyete | tat kasya hetoḥ? āhavanīyau hi kulaputrasya <a class='ref vai' id='vai88' href='#vai88'>Vai 88</a> mātāpitarau sahadharmeṇa | sāgnikāni tāni kulāni yeṣu kuleṣu mātāpitarau samyaṅ mānyete, samyak pūjyete, samyak sukhena parihriyete | tat kasya hetoḥ? agnibhūtau hi kulaputrasya mātāpitarau sahadharmeṇa | sadevakāni tāni kulāni yeṣu kuleṣu mātāpitarau samyaṅ mānyete, samyak pūjyete, samyak sukhena parihriyete | tat kasya hetoḥ? devabhūtau hi kulaputrasya mātāpitarau sahadharmeṇa | idam avocad bhagavān | idam uktvā sugato hy athāparam etad uvāca śāstā:</p>
<blockquote class='gatha'>
<p><a class='ref sc' id='sc2' href='#sc2'>SC 2</a>brahmā hi mātāpitarau pūrvācāryau tathaiva ca<br>
āhavanīyau putrasya agniḥ syād daivatāni ca || <a class='ref vns' id='vns36.1' href='#vns36.1'>Verse 36.1</a></p>
<p><a class='ref sc' id='sc3' href='#sc3'>SC 3</a>tasmād etau namasyeta satkuryāc caiva paṇḍitaḥ<br>
udvartanena snānena pādānāṁ dhāvanena ca<br>
athavā annapānena vastraśayyāsanena ca || AVŚ_36.2||</p>
<p><a class='ref sc' id='sc4' href='#sc4'>SC 4</a>tayā sa paricaryayā mātāpitṛṣu paṇḍitaḥ<br>
iha cānindito bhavati pretya svarge ca modate || <a class='ref vns' id='vns36.3' href='#vns36.3'>Verse 36.3</a></p>
</blockquote>
<p><a class='ref sc' id='sc5' href='#sc5'>SC 5</a>yadā bhagavatā etat sūtraṁ bhāṣitam, tadā bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: āścaryaṁ bhadanta yad bhagavān mātāpitṛguruśuśrūṣāvarṇavādīti | bhagavān āha: kim atra bhikṣava āścaryaṁ yad idānīṁ tathāgato vigatarāgo vigatadveṣo vigatamohaḥ parimukto jātijarāvyādhimaraṇaśokaparidevaduḥkhadaurmanasyopāyāsaiḥ sarvajñaḥ sarvākārajñaḥ sarvajñānajñeyavaśiprāpto mātāpitṛguruśuśrūṣāyā varṇavādī | yat tu mayā atīte ’dhvani sarāgeṇa sadveṣeṇa samohenāparimuktena jātijarāvyādhimaraṇaśokaparidevaduḥkhadaurmanasyopāyāsaiḥ mātuḥ svalpam apakāraṁ kṛtvā mahaduḥkham anubhūtam | tac chṛṇuta, sādhu ca suṣṭhu ca manasi kuruta, bhāṣiṣye ||</p>
<p><a class='ref sc' id='sc6' href='#sc6'>SC 6</a>bhūtapurvaṁ bhikṣavo ’tīte ’dhvani vārāṇasyāṁ nagaryāṁ mitro nāma sārthavāho babhūva āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | tena sadṛśāt kulāt kalatram ānītam | sa tayā sārdhaṁ krīḍati ramate paricārayati | tasya krīḍato ramamāṇasya paricārayataḥ putrā jāyante mriyante cā | sa kare kapolaṁ datvā cintāparo vyavasthitaḥ: anekadhanasamuditaṁ me gṛham | na me putro na duhitā | mamātyayāt sarvasvāpateyam aputrakam iti kṛtvā rājño vidheyaṁ bhaviṣyatīti | tasya vayasyakenopadiṣṭam: yadi te putrā jāyante, tasya dārikānāma sthāpayitavyam | evam asau cirajīvī bhaviṣyatīti | so ’putraḥ putrābhinandī śivavaruṇakuberaśakrabrahmādīn anyāṁś ca devatāviśeṣān āyācate | tadyathā ārāmadevatā vanadevatāś catvaradevatāḥ śṛṅgāṭakadevatā balipratigrāhikā devatāḥ | sahajāḥ sahadhārmikā nityānubaddhā api devatā āyācate | asti caiṣa loke pravādo yadāyācanahetoḥ putrā jāyante duhitaraś ceti | tac ca naivam | yady evam abhaviṣyad ekaikasya putrasahasram abhaviṣyat tadyathā rājñaś cakravartinaḥ | api tu trayāṇāṁ sthānānāṁ saṁmukhībhāvāt putrā jāyante duhitaraś ceti | katameṣāṁ trayāṇāṁ sthānānām? mātāpitarāu raktau bhavataḥ saṁnipatitau, mātā <span class='supplied'>ca</span> kalyā bhavati ṛtumatī | <a class='ref vai' id='vai89' href='#vai89'>Vai 89</a> gandharvaś ca pratyupasthito bhavati | eṣāṁ trayāṇāṁ sthānānāṁ saṁmukhībhāvāt putrā jāyante duhitaraś ca | sa ca āyācanaparas tiṣṭhati | anyatamaś ca satvo ’nyatamasmāt satvanikāyāc cyutaḥ tasya prajāpatyā kukṣim avakrāntaḥ | paṁcāveṇikā dharmā ekatye paṇḍitajātīye mātṛgrāme | katame paṁca | raktaṁ puruṣaṁ jānāti, viraktaṁ <span class='supplied'>puruṣaṁ</span> jānāti | kālaṁ jānāti, ṛtuṁ jānāti | garbham avakrāntaṁ jānāti | yasya sakāśād garbho ’vakrāmati taṁ jānāti | dārakaṁ jānāti | dārikāṁ jānāti | saced dārako bhavati dakṣiṇaṁ kukṣiṁ niśritya tiṣṭhati | saced dārikā bhavati vāmaṁ kukṣiṁ niśritya tiṣṭhati | sā āttamanāttamanāḥ svāmina ārocayati: diṣṭyāryaputra vardhase | āpannasatvāsmi saṁvṛttā | yathā ca me dakṣiṇaṁ kukṣiṁ niśritya tiṣṭhati niyataṁ dārako bhaviṣyatīti | so ’py āttamanāttamanāḥ pūrvakāyam abhyunnamayya dakṣiṇaṁ bāhum abhiprasārya udānam udānayati: apy evāhaṁ cirakālābhilaṣitaṁ putramukhaṁ paśyeyam | jāto me syān nāvajātaḥ | kṛtyāni me kurvīta | bhṛtaḥ pratibibhṛyāt | dāyād yaṁ pratipadyeta | kulavaṁśo me cirasthitikaḥ syāt | asmākaṁ cāpy atītakālagatānām alpaṁ vā prabhūtaṁ vā dānāni datvā puṇyāni kṛtvā asmākaṁ nāmnā dakṣiṇām ādekṣyati: idaṁ tayor yatratatropapannayor gacchator anugacchatv iti | āpannasatvāṁ caināṁ viditvopariprāsādatalagatām ayantritāṁ dhārayati | śīte śītopakaraṇair uṣṇe uṣṇopakaraṇair vaidyaprajñaptair āhārair nātitiktair nātyamlair nātilavaṇair nātimadhurair nātikaṭukair nātikaṣāyais tiktāmlalavaṇamadhurakaṭukakaṣāyavivarjitair āhārair hārārdhahāravibhūṣitagātrīm apsarasam iva nandanavanavicāriṇīṁ mañcān mañcaṁ pīṭhāt pīṭham anavatarantīm adharāṁ bhūmim | na cāsyāḥ kiṁcid amanojñaśabdaśravaṇaṁ yāvad eva garbhasya paripākāya | sā aṣṭānāṁ vā navānāṁ vā māsānām atyayāt prasūtā | dārako jāto ’bhirūpo darśanīyaḥ prāsādiko gauraḥ kanakavarṇaś chatrākāraśirāḥ pralambabāhur vistīrṇalalāṭa uccaghoṣaḥ saṁgatabrūs tuṅganāsaḥ sarvāṅgapratyaṅgopetaḥ | tasya jātau jātimahaṁ kṛtvā nāmadheyaṁ vyavasthāpyate: kiṁ bhavatu dārakasya nāmeti | jñātaya ūcuḥ: ayaṁ dārako mitrasya putraḥ kanyā ca | tasmād bhavatu dārakasya maitrakanyako nāmeti ||</p>
<p><a class='ref sc' id='sc7' href='#sc7'>SC 7</a>maitrakanyako dārako ’ṣṭābhyo dhātrībhyo datto dvābhyām aṁsadhātrībhyāṁ dvābhyāṁ kṣīradhātrībhyāṁ dvābhyāṁ maladhātrībhyāṁ dvābhyāṁ krīḍanikābhyāṁ dhātrībhyām | so ’ṣṭābhir dhātrībhir unnīyate vardhyate kṣīreṇa dadhnā navanītena sarpiṣā sarpimaṇḍena anyaiś cottaptottaptair upakaraṇaviśeṣaiḥ | āśu vardhate hradastham iva paṅkajam | pitā cāsya mahāsamudram avatīrṇaḥ, tatraiva ca nidhanam upayātaḥ | yadā maitrakanyako mahān saṁvṛtas tadā mātaram uvāca: amba pitāsmākaṁ kiṁkarmaphalopajīvī āsīt? tataḥ paścād <span class='var' title='Speyer: ahaṁ pi'>aham api</span> tathā kariṣyāmīti | mātā kathayati: putraka pitā te okkarika āsīt | ākāṅkṣamāṇaḥ tvam okkarikatvaṁ kuru | sā cintayati: yady aham asmai vakṣyāmi mahāsamudravaṇig āsīd iti, eṣo ’pi kadācin mahāsamudram avatīrṇas tatraiva nidhanam upagacched iti ||</p>
<p><a class='ref sc' id='sc8' href='#sc8'>SC 8</a>tenaukkarikāpaṇo vyavasthāpitaḥ | tataḥ prathame divase catvāraḥ kārṣāpaṇāḥ saṁpannāḥ | te ’pi tena mātur niryātitāḥ: ebhir amba śramaṇabrāhmaṇakṛpaṇavanīpakān pratipādayasveti | <a class='ref vai' id='vai90' href='#vai90'>Vai 90</a> yāvad apareṇocyate: pitā te gāndhikāpaṇika āsīd iti, tenaukkaritvaṁ tyaktvā gāndhikāpaṇo vyavasthāpitaḥ | aṣṭau kārṣāpaṇāḥ saṁpannāḥ | te ’pi tena mātur niryātitāḥ | yāvad apareṇocyate: pitā te hairaṇyika āsīd iti, tena tamāpaṇaṁ tyaktvā hairaṇyikāpaṇo vyavasthāpitaḥ | tataḥ prathame divase ṣoḍaśa kārṣāpaṇāḥ saṁpannāḥ | te ’pi tena mātur niryātitāḥ | dvitīye divase dvātriṁśat kārṣāpaṇāḥ saṁpannāḥ | te ’pi tena mātur niryātitāḥ | yāvad dhairaṇyikair īrṣyāprakṛtaiḥ sarvān adhiṣṭhānavyavahārān viditvoktaḥ: maitrakanyaka, kiṁ tavānayā adharmajīvikayā? pitā te mahāsamudravaṇig āsīt | kena tvaṁ kusaṁvyavahāre niyukta iti | sa hairaṇyikavacanasaṁcodito mātur gatvā kathayati: amba evam anuśrūyate pitāsmākaṁ mahāsamudravaṇig āsīd iti | tad anujānīhi, aham api mahāsamudram avatariṣyāmīti | mātā kathayati: evam etat putraka | kiṁ tu tvaṁ bāla ekaputrakaś ca | mā māṁ parityajya mahāsamudram avatariṣyasīti | sa īrṣyāprakṛtibhir akalyāṇamitrair vipralabdho na nivartate | tatas tena mātur vacanam avacanaṁ kṛtvā vārāṇasyām nagaryāṁ ghaṇṭāvaghoṣaṇaṁ kāritam: śṛṇvantu bhavanto vārāṇasīnivāsino vaṇijaḥ: maitrakanyakaḥ sārthavāho mahāsamudram avatariṣyati | ye yuṣmākam utsahante maitrakanyakena sārthavāhena sārdham aśulkenāgulmenātarapaṇyena mahāsamudram avatartum, te mahāsamudragamanīyaṁ paṇyaṁ samudānayantv iti | sa kṛtakutūhalamaṅgalasvastyayanaḥ pañcavaṇikśataparivāraḥ śakaṭair bhārair mūṭaiḥ piṭakaiḥ uṣṭrair gobhir gardabhaiḥ mahāsamudragamanīyaṁ paṇyaṁ samudānīya saṁprasthitaḥ | mātā cāsya snehavyākulahṛdayā sāśrusurdinavadanā pādayor lagnā: putraka mā māṁ parityajya mahāsamudram avatareti | atha sa evaṁ karuṇadīnavilambitair <span class='var' title='Speyer: apy akṣarair'>alpākṣarair</span> ucyamānaḥ kṛtavyavasāyo mātaraṁ pādena śirasy abhihatya sārthasahāyaḥ saṁprasthitaḥ | mātrā coktaḥ: mā me putraka asya karmaṇo vipākam anubhavethā iti ||</p>
<p><a class='ref sc' id='sc9' href='#sc9'>SC 9</a>yāvad asau grāmanigamarāṣṭrarājadhānīpaṭṭanāny avalokayan samudratīram anuprāptaḥ | sa pañcabhiḥ purāṇaśatair vahanaṁ bhṛtvā paṁca pauruṣeyān gṛhītvā āhāraṁ nāvikaṁ kaivartaṁ karṇadhāraṁ ca trir api ghaṇṭāvaghoṣaṇaṁ kṛtvā mahāsamudram avatīrṇaḥ | yāvad vahantaṁ makareṇa matsyajātenānayād vayasanam āpāditam | tato maitrakanyakaḥ phalakam āsādya sthalam anuprāptaḥ | tataḥ sthale cañcūryamāṇo nadūrān nagaraṁ ramaṇakaṁ nāmnā dṛṣṭavān | sa tad upajagāma | yāvat tataś catasro ’psaraso nirgatāḥ, abhirūpā darśanīyāḥ prāsādikāḥ | tāḥ kathayanti: ehi maitrakanyaka, svāgataṁ te, idam asmākam annagṛhaṁ pānagṛhaṁ vastragṛhaṁ śayyāgṛhaṁ maṇimuktāvaiḍūryaśaṅkhaśilāpravālavividhajātarūparajatasaṁpūrṇam | āgaccha raṁsyāmaha iti | sa tābhiḥ saha anekāni varṣāṇi ratim anubhūtavān, yathāpi tatkṛtapuṇyaḥ satvaḥ kṛtakuśalaḥ | dakṣiṇapaddhatigamanāc cainaṁ vārayanti | sa yato dakṣiṇāyāḥ paddhater nivāryate, tataḥ suṣṭhutaram utkaṇṭhito gantum | yāvat punar api dakṣiṇena pathā gacchan paśyati sadāmattaṁ nāma nagaram | sa tatra dvārībhūtaḥ | yāvat tasmād apy aṣṭāv apsaraso nirgatāḥ abhirūpatarā darśanīyatarāḥ prāsādikatarāḥ | tāḥ kathayanti: ehi maitrakanyaka, svāgataṁ te, idam asmākam annagṛhaṁ pānagṛhaṁ vastragṛhaṁ śayyāgṛhaṁ maṇimuktāvaiḍūryaśaṅkhaśilāpravālavividhajātarūparajatasaṁpūrṇam | āgaccha raṁsyāmaha iti | sa tābhiḥ sahānekāni varṣāṇi ratim anubhūtavān <a class='ref vai' id='vai91' href='#vai91'>Vai 91</a> yathāpi tatkṛtapuṇyaḥ satvaḥ kṛtakuśalaḥ | tā apy asya dakṣiṇāṁ paddhatiṁ vārayanti | sa yato dakṣiṇāyāḥ paddhater nivāryate, tataḥ suṣṭhutaram utkaṇṭhito gantum | yāvat punar api dakṣiṇena pathā gacchan paśyati nandanaṁ nāma nagaram | sa tatra dvārībhūtaḥ | yāvat tasmād api ṣoḍaśāpsaraso nirgatāḥ abhirūpatarā darśanīyatarāḥ prāsādikatarāḥ | tāḥ kathayanti: ehi maitrakanyaka, svāgataṁ te, idam asmākam annagṛhaṁ pānagṛhaṁ vastragṛhaṁ śayyāgṛhaṁ maṇimuktāvaiḍūryaśaṅkhaśilāpravālavividhajātarūparajatasaṁpūrṇam | āgaccha raṁsyāmaha iti | sa tābhiḥ saha anekāni varṣāṇi ratim anubhūtavān yathāpi tatkṛtapuṇyaḥ satvaḥ kṛtakuśalaḥ | tā apy asya dakṣiṇāṁ paddhatiṁ vārayanti | sa yato dakṣiṇāyāḥ paddhater nivāryate, tataḥ suṣṭhutaram utkaṇṭhito gantum | yāvat punar api dakṣiṇena pathā gacchan paśyati brahmottaraṁ nāma prāsādam | sa tatra dvārībhūtaḥ | yāvat tasmād api dvātriṁśad apsaraso nirgatāḥ abhirūpatarā darśanīyatarāḥ prāsādikatarāḥ | tāḥ kathayanti: ehi maitrakanyaka, svāgataṁ te, idam asmākam annagṛhaṁ pānagṛhaṁ vastragṛhaṁ śayyāgṛhaṁ maṇimuktāvaiḍūryaśaṅkhaśilāpravālavividhajātarūparajatasaṁpūrṇam | āgaccha raṁsyāmaha iti | sa tābhiḥ saha anekāni varṣāṇi ratim anubhūtavān yathāpi tatkṛtapuṇyaḥ satvaḥ kṛtakuśalaḥ | tā apy asya dakṣiṇāṁ paddhatiṁ vārayanti | sa yato dakṣiṇāyāḥ paddhater nivāryate, tataḥ suṣṭhutaram utkaṇṭhito gantum ||</p>
<p><a class='ref sc' id='sc10' href='#sc10'>SC 10</a>yathā dakṣiṇā paddhatiṁ gacchati, tathāsyecchā vardhate | yāvat punar api dakṣiṇena yathā gacchan paśyaty ayomayaṁ nagaram | sa tatra praviṣṭaḥ | praviṣṭamātrasya cāsya dvāraṁ pihitam | tato ’bhyantaraṁ praviṣṭaḥ | tatrāsya dvāraṁ pihitam | tato ’bhyantaraṁ praviṣṭaḥ | yāvat puruṣaṁ paśyati mahāpramāṇam | mūrdhni cāsya ayomayaṁ cakraṁ bhramaty ādīptaṁ pradīptaṁ saṁprajvalitam ekajvālībhūtam | tasya śiraso yat pūyaśoṇitaṁ pragharati, so ’syāhāraḥ | tato maitrakanyakas taṁ puruṣaṁ pṛṣṭavān: bho puruṣa, kas tvam iti | sa kathayati: ahaṁ mātur apakārīti | udāhṛtamātre ca tena puruṣeṇa maitrakanyakasya tat karmābhimukhībhūtam: aham api mātur apakārīti manye tenaivāhaṁ karmaṇā ihākṛṣṭa iti | atha tasminn antare ākāśāc chabdo nirgataḥ: ye baddhās te muktāḥ, ye muktās te baddhāḥ | ity uktamātre tasya puruṣasya mūrdhni cakram antarhitam, maitrakanyakasya mūrdhni prādurbhūtam | tato duḥkhārtaṁ maitrakanyakam avekṣya sa puruṣo gāthayā pratyabhāṣata:</p>
<blockquote class='gatha'>
<p><a class='ref sc' id='sc11' href='#sc11'>SC 11</a>atikramya ramaṇakaṁ sadāmattaṁ ca nandanam<br>
brahmottaraṁ ca prāsādaṁ kena tvam ihāgataḥ || <a class='ref vns' id='vns2_36.1' href='#vns2_36.1'>Verse 2_36.1</a></p>
</blockquote>
<p><a class='ref sc' id='sc12' href='#sc12'>SC 12</a>maitrakanyakaḥ prāha:</p>
<blockquote class='gatha'>
<p><a class='ref sc' id='sc13' href='#sc13'>SC 13</a>atikramya ramaṇakaṁ sadāmattaṁ ca nandanam<br>
brahmottaraṁ ca prāsādam icchayāham ihāgataḥ || <a class='ref vns' id='vns36.2' href='#vns36.2'>Verse 36.2</a></p>
<p><a class='ref sc' id='sc14' href='#sc14'>SC 14</a>dūraṁ hi karṣate karma dūrāt karma pravartate<br>
tatra prakarṣate karma yatra karma vipacyate || <a class='ref vns' id='vns2_36.3' href='#vns2_36.3'>Verse 2_36.3</a><a class='ref vai' id='vai92' href='#vai92'>Vai 92</a></p>
<p><a class='ref sc' id='sc15' href='#sc15'>SC 15</a>tena karmavipākena cakraṁ vahati mastake<br>
ādīptaṁ saṁprajvalitaṁ mama prāṇoparodhakam || <a class='ref vns' id='vns36.4' href='#vns36.4'>Verse 36.4</a> iti</p>
</blockquote>
<p><a class='ref sc' id='sc16' href='#sc16'>SC 16</a>puruṣa prāha:</p>
<blockquote class='gatha'>
<p><a class='ref sc' id='sc17' href='#sc17'>SC 17</a>tvayā praduṣṭacittena mātā duṣkarakārikā<br>
pādenābhyāhatā mūrdhni tasya te karmaṇaḥ phalam || <a class='ref vns' id='vns36.5' href='#vns36.5'>Verse 36.5</a> iti</p>
</blockquote>
<p><a class='ref sc' id='sc18' href='#sc18'>SC 18</a>maitrakanyakaḥ prāha:</p>
<blockquote class='gatha'>
<p><a class='ref sc' id='sc19' href='#sc19'>SC 19</a>kati varṣasahasrāṇi cakraṁ vartsyati mastake<br>
ādīptaṁ saṁprajvalitaṁ mama prāṇoparodhakam || <a class='ref vns' id='vns36.6' href='#vns36.6'>Verse 36.6</a> iti</p>
</blockquote>
<p><a class='ref sc' id='sc20' href='#sc20'>SC 20</a>puruṣa prāha:</p>
<blockquote class='gatha'>
<p><a class='ref sc' id='sc21' href='#sc21'>SC 21</a>ṣaṣṭivarṣasahasrāṇi ṣaṣṭivarṣaśatāni ca<br>
ādīptam āyasaṁ cakraṁ tava mūrdhni bhramiṣyati || <a class='ref vns' id='vns36.7' href='#vns36.7'>Verse 36.7</a> iti</p>
</blockquote>
<p><a class='ref sc' id='sc22' href='#sc22'>SC 22</a>maitrakanyaka āha: bhoḥ puruṣa, asti kaścid anyo ’pīhāgamiṣyatīti? puruṣaḥ prāha: ya evaṁvidhakarmakārī bhaviṣyatīti ||</p>
<p><a class='ref sc' id='sc23' href='#sc23'>SC 23</a>tato maitrakanyako duḥkhavedanābhibhūtaḥ satvānām antike kāruṇyaṁ janayitvā taṁ puruṣam āha: icchāmy ahaṁ bhoḥ puruṣa sarvasatvānām arthe idaṁ cakraṁ upari śirasā dhārayitum | mā kaścid anyo ’py evaṁvidhakarmakārī ihāgacchatv iti | ity uktamātre maitrakanyakasya bodhisatvasya tac cakraṁ saptatālamātraṁ mūrdhni udgamyākāśe sthitam | sa ca kālaṁ kṛtvā tuṣite devanikāye upapannaḥ ||</p>
<p><a class='ref sc' id='sc24' href='#sc24'>SC 24</a>bhagavān āha: kiṁ manyadhve bhikṣavo yo ’sau tena kālena tena samayena maitrakanyaka āsīt, ahaṁ sa | yan mayā saṁvyavaharatā mātā kārṣāpaṇaiḥ pratipāditā, tasya me karmaṇo vipākena caturṣu mahānagareṣu mahatsukham anubhūtam | yataś ca mātuḥ parītto ’pakāraḥ kṛtaḥ, tasya me karmaṇo phalavipākenaivaṁvidhaṁ duḥkham anubhūtam | tasmāt tarhi bhikṣava evaṁ śikṣitavyam: yan mātāpitṛṣu kārān kariṣyāmo nāpakārān | tad ete doṣā na bhaviṣyanti ye maitrakanyakasya | pṛthagjanasya eṣa eṣa guṇagaṇo bhaviṣyati yas tasyaiva devaputrabhūtasya | ity evaṁ vo bhikṣavaḥ śikṣitavyam | tat kasya hetoḥ? duṣkarakārakau hi bhikṣavaḥ putrasya mātāpitarau āpyāyakau poṣakau saṁvardhakau stanyasya dātārau, citrasya jambūdvīpasya darśayitārau | ya ekenāṁsena putro mātaraṁ dvitīyena pitaraṁ pūrṇaṁ varṣaśataṁ pariharet, yad vā asyāṁ mahāpṛthivyāṁ maṇayo muktā vaiḍūryaśaṅkhaśilāpravālarajatajātarūpam aśmagarbho musāragalvo lohitikā dakṣiṇāvartaḥ, ity evaṁrūpe vā aiśvaryādhipatye pratiṣṭhāpayet, na iyatā putreṇa mātāpitroḥ kṛtaṁ vā syād upakṛtaṁ vā | yas tv asāv aśrāddhaṁ mātāpitaraṁ śraddhāsaṁpadi samādāpayati, vinayati, niveśayati, pratiṣṭhāpayati, duḥśīlaṁ śīlasaṁpadi, matsariṇaṁ tyāgasaṁpadi, duṣprajñaṁ prajñāsaṁpadi, samādāpayati, vinayati, niveśayati, pratiṣṭhāpayati, iyatā putreṇa mātāpitroḥ kṛtaṁ vā syād upakṛtaṁ vā ||</p>
<p><a class='ref sc' id='sc25' href='#sc25'>SC 25</a>idam avocad bhagavān | āttamanasas te bhikṣavo bhagavato bhāṣitam abhyanandan ||<a class='ref vai' id='vai93' href='#vai93'>Vai 93</a></p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
