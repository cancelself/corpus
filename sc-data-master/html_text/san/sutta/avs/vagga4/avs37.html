<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs37' lang='san'>
<header>
<ul>
<li class='division'>Avadānaśatakam |</li>
<li class='vagga'>caturtho vargaḥ |</li>
</ul>
<h1>37. śaśaḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | śrāvastyāṁ anyatamaḥ śreṣṭhī āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | tena sadṛśāt kulāt kalatram ānītam | sa tayā sārdhaṁ krīḍati ramate paricārayati | tasya krīḍato ramamāṇasya paricārayataḥ kālāntareṇa patnī āpannasatvā saṁvṛttā | sā aṣṭānāṁ vā navānāṁ vā māsānām atyayāt prasūtā | dārako jātaḥ | sa unnīto vardhito mahān saṁvṛtaḥ | pitā cāsya dhanakṣayam anuprāpto bhogakṣayam anuprāptaḥ | sa ca vistīrṇasuhṛtsaṁbandhibāndhavas taṁ putraṁ kālānukālaṁ jñātisakāśaṁ preṣayati | sa tair jñātibhis tathā lālito yathā teṣu pravṛddhasnehaḥ saṁvṛttaḥ ||</p>
<p><a class='ref sc' id='sc2' href='#sc2'>SC 2</a>yāvad apareṇa samayena jetavanaṁ nirgataḥ | athāsau dadarśa buddhaṁ bhagavantaṁ dvātriṁśatā mahāpuruṣalakṣaṇaiḥ samalaṁkṛtam aśītyā cānuvyañjanair virājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamam iva ratnaparvataṁ samantato bhadrakam | sa prasādajātaś ca bhagavataḥ pādābhivandanaṁ kṛtvā purastān niṣaṇṇo dharmaśravaṇāya | tasmai bhagavatā saṁsāravairāgyikī dharmadeśanā kṛtā, yāṁ śrutvā saṁsāre doṣadarśī nirvāṇe guṇadarśī mātāpitarāv anujñāpya bhagavacchāsane pravrajitaḥ | sa evaṁ pravrajitaḥ san jñātibhiḥ saha saṁsṛṣṭo viharati | tato bhagavāṁs taṁ gṛhisaṁsargān nivārya araṇye niyojayate | sa tatra nābhiramate | yāvad bhagavāṁs taṁ trir api gṛhisaṁsargān nivārayati: vatsa anekadoṣaduṣṭo ’yaṁ gṛhisaṁsargaḥ | santi cakṣurvijñeyāni rūpāṇi iṣṭāni kāntāni priyāṇi manāpāni kāmopasaṁhitāni rañjanīyāni | śrotravijñeyāḥ śabdāḥ, ghrāṇavijñeyā gandhāḥ, jihvāvijñeyā rasāḥ, kāyavijñeyāni spraṣṭavyāni, manovijñeyā dharmāḥ iṣṭāḥ kāntāḥ priyā manāpāḥ kāmopasaṁhitā rañjanīyāḥ kaṇṭakabhūtāḥ | anekaparyāyeṇa cāsya araṇyaguṇāḥ saṁvarṇitāḥ, yatra sthitasya kuśalānāṁ dharmāṇāṁ vṛddhir bhavati | yāvat tena kulaputreṇa bhagavantaṁ kalyāṇamitram āgamya araṇyavāsena vasatā yujyamānena ghaṭamānena vyāyacchamānenedam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣākṛtam | arhan saṁvṛttaḥ traidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṁvitprāpto bhavalābhalobhasatkāraparāṅmukhaḥ | sendropendrāṇāṁ devānāṁ pūjyo mānyo ’bhivādyaś ca saṁvṛttaḥ | sa pūrvanivāsam anusmṛtya bhagavato ’syātiduṣkarāṇi dṛṣṭvā bhagavantam upasaṁkramya sagauravaḥ stauti mānayati ca ||<a class='ref vai' id='vai94' href='#vai94'>Vai 94</a></p>
<p><a class='ref sc' id='sc3' href='#sc3'>SC 3</a>bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: paśya bhadanta, yāvad ayaṁ kulaputro bhagavatā yāvat trir api grāmāntān nivārya araṇye niyojitaḥ, yāvad arhatve pratiṣṭhāpita iti | bhagavān āha: kim atra bhikṣava āścaryaṁ yad idānīṁ mayā vigatarāgeṇa vigatadveṣeṇa vigatamohena parimuktena jātijarāvyādhimaraṇaśokaparidevaduḥkhadaurmanasyopāyāsaiḥ sarvajñena sarvākārajñena sarvajñānajñeyavaśiprāptena ayaṁ kulaputro yāvan trir api grāmāntān nivārya araṇye niyojitaḥ, yāvad arhatve pratiṣṭhāpitaḥ | yat tu mayā atīte ’dhvani sarāgeṇa sadveṣeṇa samohenāparimuktena jātijarāvyādhimaraṇaśokaparidevaduḥkhadaurmanasyopāyāsair ayaṁ kulaputraḥ svajīvitaparityāgena grāmāntān nivārya araṇyavāse niyuktaḥ | tac chṛṇuta, sādhu ca suṣṭhu ca manasi kuruta, bhāṣiṣye ||</p>
<p><a class='ref sc' id='sc4' href='#sc4'>SC 4</a>bhūtapūrvaṁ bhikṣavo ’tīte ’dhvani anyatarasmin girikandare prasravaṇapuṣpaphalakandasaṁpanno ṛṣiḥ prativasati kaṣṭatapāḥ phalamūlāmbubhakṣo ’jinavalkalavāsī agnihotrikaḥ | tasya ca ṛṣeḥ śaśo vayasyo mānuṣapralāpī | sa divasānudivasaṁ trir ṛṣisamīpam upasaṁkrāmati | upasaṁkramyābhivādanaṁ kṛtvā vividhābhiḥ kathābhiḥ saṁmodate | tāv evaṁ pravṛddhasnehau pitāputravad avasthitau | yāvat kālāntareṇa mahaty anāvṛṣṭiḥ prādurbhūtā, yayā nadyudapānāny alpasalilāni saṁvṛttāni, puṣpaphalaviyuktāś ca pādapāḥ | tataḥ sa ṛṣis tatrāśramapade upabhogaviharān nābhiramate | so ’jinacīravalkalāny abhisaṁkṣeptum ārabdhaḥ ||</p>
<p><a class='ref sc' id='sc5' href='#sc5'>SC 5</a>atha śaśas taṁ tathā pravṛttaṁ dṛṣṭvā pṛṣṭavān: maharṣe kva gamiṣyasīti | ṛṣir āha: grāmāntam <span class='var' title='Speyer: avagamiṣyāmi'>eva gamiṣyāmi</span>, tatra pakvabhaikṣeṇa yāpayiṣyāmīti | tataḥ sa ṛṣivacanam upaśrutya jātasaṁtāpo mātāpitṛviyogam iva manyamānaḥ pādayor nipatya tam ṛṣim uvāca: mā māṁ parityaja | api ca anekadoṣasaṁkulo gṛhavāso ’nekaguṇasaṁpannaś cāraṇyavāsa iti | sa bahv apy ucyamāno na nivartate | tataḥ sa śaśenocyate: yady avaśyaṁ gantavyam, kiṁ nu adyeha tāvat pratīkṣasva, śvo yathābhipretaṁ yāsyasīti | tatas tasya ṛṣer etad abhavat: niyatam ayaṁ mām āhārajātenopanimantrayitukāmaḥ | yasmād ime tiryagyonigatāḥ prāṇinaḥ saṁcayaparā iti | tena tasya pratijñātam ||</p>
<p><a class='ref sc' id='sc6' href='#sc6'>SC 6</a>atha kṛtāhnikam āhārakāle śaśa upasaṁkramya tam ṛṣiṁ pradakṣiṇīkṛtya kṣamayitum ārabdhaḥ: kṣamasva mama maharṣe yan mayā ūhāpohavirahitena tiryagyonāv upapannena tava kiṁcid apakṛtaṁ syāt | ity uktvā sahasotplutyāgnau prapatitaḥ | tataḥ sa ṛṣir jātasaṁvego bāṣpadurdinamukhaḥ priyaikaputram <span class='var' title='Speyer: ivopagṛhyovāca'>ivopaguhyovāca</span>: vatsa kim idam ārabdham iti | śaśa uvāca: maharṣe araṇyapriyatayā madīyena māṁsenāhorātraṁ yāpayiṣyasi | kiṁ ca:</p>
<blockquote class='gatha'>
<p><a class='ref sc' id='sc7' href='#sc7'>SC 7</a>na santi mudgā na tilā na taṇḍulā vane vivṛddhasya śaśasya kecana<br>
śarīram etat tv analābhisaṁskṛtaṁ mamopayojyādya tapovane vasa || <a class='ref vns' id='vns37.1' href='#vns37.1'>Verse 37.1</a> iti <a class='ref vai' id='vai95' href='#vai95'>Vai 95</a></p>
</blockquote>
<p><a class='ref sc' id='sc8' href='#sc8'>SC 8</a>tataḥ sa ṛṣiḥ śaśavacanam upaśrutya jātasaṁvega uvāca: yady evaṁ tava priyatayā kāmam ihaiva jīvitaṁ parityakṣyāmi, na ca grāmāntam avatariṣyāmīti | śrutvaitad vacanaṁ śaśaḥ prītamanāḥ saṁvṛttaḥ | ūrdhvamukhaś ca gaganatalam abhivīkṣya yācituṁ pravṛttaḥ | āha ca:</p>
<blockquote class='gatha'>
<p><a class='ref sc' id='sc9' href='#sc9'>SC 9</a>araṇye me samāgamya viveke ramate manaḥ<br>
anena satyavākyena māhendraṁ deva varṣa nu || <a class='ref vns' id='vns37.2' href='#vns37.2'>Verse 37.2</a></p>
</blockquote>
<p><a class='ref sc' id='sc10' href='#sc10'>SC 10</a>ity uktamātre bodhisatvānubhāvena māhendrabhavanam ākampitam | devatānāṁ cādhastāj jñānadarśanaṁ pravartate: kiṁ kṛtam api | paśyanti bodhisatvānubhāvād iti | yāvac chakreṇa devendreṇa māhendravarṣaṁ vṛṣṭaṁ yena tadāśramapadaṁ punar api tṛṇagulmauṣadhipuṣpaphalasamṛddhaṁ saṁvṛttam ||</p>
<p><a class='ref sc' id='sc11' href='#sc11'>SC 11</a>tatas tena ṛṣiṇā śaśaṁ kalyāṇamitram āgamya tatra vasatā pañcābhijñāḥ sākṣātkṛtāḥ | tataḥ sa ṛiṣiḥ śaśam uvāca: bhoḥ śaśa, tena duṣkareṇa vyavasāyena kāruṇyabhāvāc ca kiṁ prārthayase iti | tenoktam: andhe loke anāyake apariṇāyake buddho bhūyāsam atīrṇānāṁ satvānāṁ tārayita, amuktānāṁ mocayitā, anāśvastānām āśvāsayitā, aparinirvṛtānāṁ parinirvāpayiteti | tataḥ sa ṛṣir idaṁ vacanam upaśrutya śaśam abravīt: yadā tvaṁ buddho bhavethāḥ, asmākam api samanvāharethā iti | śaśa uvāca: evam astv iti ||</p>
<p><a class='ref sc' id='sc12' href='#sc12'>SC 12</a>bhagavān āha: kiṁ manyadhve bhikṣavo yo ’sau tena kālena tena samayena śaśa āsīt, ahaṁ sa | ṛṣir eṣa kulaputraḥ | tasmāt tarhi bhikṣava evaṁ śikṣitavyam: yat kalyaṇāmitrā vihariṣyāmaḥ kalyāṇasahāyāḥ kalyāṇasaṁparkāḥ, na pāpamitrā na pāpasahāyā na pāpasaṁparkā | ity evaṁ vo bhikṣavaḥ śikṣitavyam ||</p>
<p><a class='ref sc' id='sc13' href='#sc13'>SC 13</a>athāyuṣmān ānando bhagavantam idam avocat: iha mama bhadanta ekākino rahogatasya pratisaṁlīnasyaivaṁ cetasi cetaḥparitarka udapādi: upārdham idaṁ brahmacaryasya yaduta kalyāṇamitratā kalyāṇasahāyatā kalyāṇasaṁparkaḥ, na pāpamitratā na pāpasahāyatā na pāpasaṁparkaḥ iti | bhagavān āha: mā tvam ānanda evaṁ vocaḥ: upārdham idaṁ brahmacaryasya yaduta kalyāṇamitratā kalyāṇasahāyatā kalyāṇasaṁparkaḥ, na pāpamitratā na pāpasahāyatā na pāpasaṁparkaḥ iti | sakalam idam ānanda kevalaṁ paripūrṇaṁ pariśuddhaṁ paryavadātaṁ brahmacaryaṁ yaduta kalyāṇamitratā kalyāṇasahāyatā kalyāṇasaṁparkaḥ, na pāpamitratā na pāpasahāyatā na pāpasaṁparkaḥ | tat kasya hetoḥ? māṁ hy ānanda kalyāṇāmitram āgamya jātidharmāṇaḥ satvā <span class='var' title='Speyer: jātidharmatāyāḥ'>jātidharmatayā</span> parimucyante, jarāvyādhiśokamaraṇaparidevaduḥkhadaurmanasyopāyāsadharmāṇaḥ satvā upāyāsadharmatāyāḥ parimucyante | tad anenaiva te ānanda paryāyeṇa veditavyaṁ yat sakalam idaṁ kevalaṁ paripūrṇaṁ pariśuddhaṁ paryavadātaṁ brahmacaryaṁ yaduta kalyāṇamitratā kalyāṇasahāyatā kalyāṇasaṁparkaḥ, na pāpamitratā na pāpasahāyatā na pāpasaṁparkaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc14' href='#sc14'>SC 14</a>idam avocad bhagavān | āttamanasas te bhikṣavo bhagavato bhāṣitam abhyanandan ||<a class='ref vai' id='vai96' href='#vai96'>Vai 96</a></p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
