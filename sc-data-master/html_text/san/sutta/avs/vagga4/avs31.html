<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs31' lang='san'>
<header>
<ul>
<li class='division'>Avadānaśatakam |</li>
<li class='vagga'>caturtho vargaḥ |</li>
</ul>
<h1>31. padmakaḥ</h1>
</header>
<p class='uddana'><a class='ref sc' id='sc1' href='#sc1'>SC 1</a>tasyoddānam:<br>
padmakaḥ kavaḍaś caiva dharmapālaḥ śibis tathā<br>
surūpo maitrakanyaś ca śaśo dharmagaveṣiṇā<br>
anāthapiṇḍaḥ subhadraś ca vargo bhavati samudditaḥ ||</p>
<p><a class='ref sc' id='sc2' href='#sc2'>SC 2</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | śaratkālasamaye bhikṣavo rogeṇa bādhyante pītapāṇḍukāḥ kṛśaśarīrā durbalāṅgāḥ | bhagavāṁs tv alpābādho ’lpātaṅko ’rogo balavān | taddarśanād bhikṣavo bhagavantaṁ papracchuḥ: paśya bhadanta ete bhikṣavaḥ śāradikena rogeṇa bādhyante, pītapāṇḍukāḥ kṛśaśarīrā durbalāṅgāḥ | bhagavāṁs tv alpābādho ’lpātaṅko balavān arogajātīyaḥ, samapākayā ca grahaṇyā samanvāgata iti ||</p>
<p><a class='ref sc' id='sc3' href='#sc3'>SC 3</a>bhagavān āha: tathāgatenaivaitāni bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | mayaitāni karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca;</p>
<blockquote class='gatha'>
<p><a class='ref sc' id='sc4' href='#sc4'>SC 4</a>na praṇaśyanti <span class='var' title='karmāṇi kalpakoṭiśatair api'>karmāṇy api kalpaśatair api</span> |<br>
sāmagrīṁ prāpya kālaṁ ca phalanti khalu dehinām || <a class='ref vns' id='vns31.1' href='#vns31.1'>Verse 31.1</a></p>
</blockquote>
<p><a class='ref sc' id='sc5' href='#sc5'>SC 5</a>bhūtapūrvaṁ bhikṣavo ’tīte ’dhvani vārāṇasyāṁ nagaryāṁ padmako nāma rājā rājyaṁ kārayati ṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca praśāntakalikalahaḍimbaḍamaraṁ taskararogāpagataṁ śālīkṣugomahiṣīsaṁpannam akhilam <span class='var' title='Speyer: akaṇṭhakam'>akaṇṭakam</span> ekaputram iva rājyaṁ kārayati | sa ca rājā śrāddho bhadraḥ kalyāṇāśaya ātmahitaparahitapratipannaḥ kāruṇiko mahātmā dharmakāmaḥ prajāvatsalaḥ sarvapradaḥ sarvaparityāgī niḥsaṅgaparityāgī ca mahatī tyāge vartate | tasmiṁś ca samaye vārāṇasyāṁ kālavaiṣamyād dhātuvaiṣamyād vā vyādhir utapannaḥ | prāyaḥ satvānāṁ pāṇḍurogaḥ saṁvṛttaḥ | tato rājñā tān dṛṣṭvā kāruṇikam utpāditam: mayā hy eṣāṁ paritrāṇaṁ karaṇīyaṁ cikitsā ceti | tataḥ sa rājā sarvaviṣayanivāsino vaidyān saṁnipātya teṣāṁ satvānāṁ nidānam āśayānuśayaṁ copalakṣya <a class='ref vai' id='vai79' href='#vai79'>Vai 79</a> svayam ārabdhaś cikitsāṁ sarvauṣadhasamudānayaṁ ca kartum | tataś cikitsyamānānāṁ teṣāṁ satvānāṁ bahavaḥ kālā atikrāntāḥ | na ca śakyante vaidyadravyauṣadhaparicārakasaṁpannā api cikitsitum | tato rājñā sarvavaidyān āhūya ādarajātena punaḥ pṛṣṭāḥ: ko ’tra hetur na me duścikitsyā iti | vaidyā vicārya guṇadoṣānekamatenāhuḥ: deva kālavaiṣamyād dhātuvaiṣamyāc ca lakṣyāmahe | api tu deva asty ekabhaiṣajyaṁ rohito nāma matsyaḥ | yadi tasya prāptiḥ syāt, śakyante cikitsitum iti | tato rājā rohitaṁ matsyaṁ samanveṣitum ārabdhaḥ | sa bahubhir api cārapuruṣair mṛgyamāṇo na labhyate | tatas te rājñe niveditavantaḥ ||</p>
<p><a class='ref sc' id='sc6' href='#sc6'>SC 6</a>atha rājā apareṇa samayena bahiryāṇāya nirgacchati | te ca vyādhina ekasamūhena sthitvā rājānam ūcuḥ: paritrāyasva mahārāja asmān asmād vyādheḥ | prayaccha jīvitam iti | tato rājā karuṇadīnavilambitair akṣarair ucyamānas tadāturavacanaṁ śrutvā kāruṇyād ākampitahṛdayaḥ sāśrudurdinavadanaṁ cintayāmāsa: kiṁ mamānenaivaṁvidhena jīvitena rājyaiśvaryādhipatyena vā īdṛśena, yo ’haṁ pareṣāṁ duḥkhārtānāṁ na śakto ’smi śāntiṁ kartum iti | evaṁ vicintya rājā mahāntam arthotsargaṁ kṛtvā jyeṣṭhaṁ kumāraṁ rājyaiṣvaryādhipatyeṣu pratiṣṭhāpya bandhujanaṁ kṣamayitvā paurāmātyāṁś ca kṣamayitvā dīnān samāśvāsya aṣṭāṅgasamanvāgataṁ vrataṁ samādāya upariprāsādatalam abhiruhya dhūpapuṣpagandhamālyavilepanaṁ ca kṣiptvā prāṅmukhaṁ praṇidhiṁ kartuṁ prārabdhaḥ: yena satyena satyavacanena mahāvyasanagatān satvān vyādhiparipīḍitān dṛṣṭvā svajīvitam iṣṭaṁ parityajāmi | anena satyena satyavākyena asyāṁ vālukāyāṁ nadyāṁ mahān rohitamatsyaḥ prādurbhaveyam | ity uktvā prāsādatalād ātmānaṁ mumoca ||</p>
<p><a class='ref sc' id='sc7' href='#sc7'>SC 7</a>sa patitamātraḥ kālagato nadyāṁ vālukāyāṁ mahān rohitamatsyaḥ prādurbhūtaḥ | iti devatābhiḥ sarvavijite śabda utsṛṣṭaḥ: eṣa dīrghakālamahāvyādhyutpīḍitānām amṛtakalpo nadyāṁ vālukāyāṁ mahān rohitamatsya prādurbhūtaḥ iti | yataḥ sahaśravaṇān mahājanakāyaḥ śastravyagrakaraḥ piṭakān ādāya nirgatya vividhais tīkṣṇaiḥ śastrair jīvita eva māṁsāny utkartitum ārabdhaḥ | sa ca bodhisatvo vikartyamānaśarīras tān sarvān maitryā sphuran sabāṣpāśruvadanaś cintayāmāsa: lābhā me sulabdhāḥ yan nāma ime satvā madīyena māṁsarudhireṇa sukhino bhaviṣyantīti | tad anenopakrameṇa satvān dvādaśavarṣāṇi svakena māṁsarudhireṇa saṁtarpayāmāsa, na cānuttarāyāḥ samyaksaṁbodheś cittaṁ nivartitavān ||</p>
<p><a class='ref sc' id='sc8' href='#sc8'>SC 8</a>yadā teṣāṁ satvānāṁ sa vyādhir upaśāntas tadā tena rohitamatsyena śabda udīritaḥ: śṛṇvantu bhavantaḥ satvāḥ | ahaṁ sa rājā padmakaḥ | mayā yuṣmākam arthe svajīvitaparityāgenāyam evaṁvidha ātmabhāva upāttaḥ | mamāntike cittaṁ prasādayadhvam | yadāham anuttarāṁ samyaksaṁbodhim <a class='ref vai' id='vai80' href='#vai80'>Vai 80</a> abhisaṁbhotsye, ahaṁ tadā yuṣmān atyantavyādheḥ parimocya atyantaniṣṭhe nirvāṇe pratiṣṭhāpayiṣyāmīti | tacchravaṇāt sa janakāyo labdhaprasādo rājāmātyapaurāś ca puṣpadhūpamālyavilepanair abhyarcya praṇidhānaṁ kartum ārabdhāḥ: atiduṣkarakāraka, yadā tvam anuttarāṁ samyaksaṁbodhim abhisaṁbudhyethāḥ, tadā te vayaṁ śrāvakāḥ syāmeti |</p>
<p><a class='ref sc' id='sc9' href='#sc9'>SC 9</a>bhagavān āha: kiṁ manyadhve bhikṣavo yo ’sau tena kālena tena samayena padmako nāma rājā babhūva, ahaṁ sa | yad evaṁvidhāḥ parityāgāḥ kṛtāḥ, tena me saṁsāre ’nantasukham anubhūtam | idānīm apy anuttarāṁ samyaksaṁbodhim abhisaṁbuddhaḥ, samapākayā ca grahaṇyā samanvāgataḥ | yena me aśitapītakhāditāsvāditaṁ samyak sukhena pariṇamati | alpābādho rogatātītaś cāsmi | tasmāt tarhi bhikṣava evaṁ śikṣitavyam: yat sarvasatveṣu dayāṁ bhāvayiṣyāmaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc10' href='#sc10'>SC 10</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
