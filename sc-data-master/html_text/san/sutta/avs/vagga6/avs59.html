<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs59' lang='san'>
<header>
<ul>
<li class='division'>Avadānaśatakam |</li>
<li class='vagga'>ṣaṣṭho vargaḥ |</li>
</ul>
<h1>59. upoṣadhaḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | tena khalu punaḥ samayena devānāṁ trāyastriṁśānām upoṣadho nāma devaputro ’sakṛdasakṛd bhagavatsakāśam upasaṁkrāmati dharmaśravaṇāya | yāvad apareṇa samayena upoṣadho nāma devaputraḥ pañcaśataparivāro yena bhagavāṁs tenopasaṁkrāntaḥ | upasaṁkramya bhagavataḥ pādau śirasā vanditvaikānte niṣaṇṇo dharmaśravaṇāya | atha bhagavān upoṣadhasya devaputrasya āśayānuśayaṁ dhātuṁ prakṛtiṁ ca jñātvā tādṛśīṁ caturāryasatyasaṁprativedhikīṁ dharmadeśanāṁ kṛtavān, yāṁ śrutvā upoṣadhena devaputreṇa viṁśatiśikharasamudgataṁ satkāyadṛṣṭiśailaṁ jñānavajreṇa bhitvā srotaāpattiphalaṁ sākṣātkṛtam | sa dṛṣṭasatyas trir udānam udānayati: idam asmākaṁ bhadanta na mātrā kṛtaṁ na pitrā na rājñā na devatābhir neṣṭena svajanabandhuvargeṇa na pūrvapretair na śramaṇabrāhmaṇair yad bhagavatāsmākaṁ kṛtam | ucchoṣitā rudhirāśrusamudrāḥ, laṅghitā asthiparvatāḥ, pihitāny apāyadvārāṇi, vivṛtāni svargamokṣadvārāṇi, pratiṣṭhāpitāḥ smo devamanuṣyeṣu | āha ca:</p>
<blockquote class='gatha'>
<p><a class='ref sc' id='sc2' href='#sc2'>SC 2</a>tavānubhāvāt pihitaḥ sughoro<br>
hy apāyamārgo bahudoṣayuktaḥ |<br>
apāvṛtā svargagatiḥ supuṇyā<br>
nirvāṇamārgaś ca mayopalabdhaḥ || <a class='ref vns' id='vns59.1' href='#vns59.1'>Verse 59.1</a><a class='ref vai' id='vai151' href='#vai151'>Vai 151</a><br>
tvadāśrayāc cāptam apetadoṣaṁ<br>
mayādya śuddhaṁ <span class='var' title='suviśuddha cakṣuḥ [Speyer]'>suviśuddhacakṣuḥ</span> |<br>
prāptaṁ ca śāntaṁ padam āryakāntaṁ<br>
tīrṇaś ca duḥkhārṇavapāram asmi || <a class='ref vns' id='vns59.2' href='#vns59.2'>Verse 59.2</a></p>
<p><a class='ref sc' id='sc3' href='#sc3'>SC 3</a>naravarendra narāmarapūjita<br>
vigatajanmajarāmaraṇāmayam<br>
bhavasahasrasudurlabhadarśana<br>
saphalam adya mune tava darśanam || <a class='ref vns' id='vns59.3' href='#vns59.3'>Verse 59.3</a></p>
<p><a class='ref sc' id='sc4' href='#sc4'>SC 4</a>avanamya tataḥ pralambahāraś<br>
caraṇau dvāv abhivandya jātaharṣaḥ<br>
parigamya ca dakṣiṇaṁ jitāriṁ<br>
suralokābhimukho divaṁ jagāma || <a class='ref vns' id='vns59.4' href='#vns59.4'>Verse 59.4</a></p>
</blockquote>
<p><a class='ref sc' id='sc5' href='#sc5'>SC 5</a>tato bhikṣavaḥ pūrvarātrāpararātraṁ jāgarikāyogam anuyuktā viharanti | tair dṛṣṭo bhagavato ’ntike udāro ’vabhāsaḥ | yaṁ dṛṣṭvā saṁvignā bhagavantaṁ paprachuḥ: kiṁ bhagavann imāṁ rātriṁ bhagavantaṁ darśanāya brahmā sahāṁpatiḥ śakro devendraś catvāro lokapālā upasaṁkrāntāḥ? bhagavān āha: na bhikṣavo brahmā sahāṁpatir na śakro devendro nāpi catvāro lokapālā māṁ darśanāyopasaṁkrāntāḥ | api tu deveṣu trāyastriṁśeṣu upoṣadho nāma devaputraḥ pañcaśataparivāro māṁ darśanāyopasaṁkrāntaḥ | tasya mayā dharmo deśitaḥ | dṛṣṭasatyaś ca svabhavanaṁ gata iti | bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kuto bhadanta upoṣadhasya devaputrasyotpattir nāmābhinirvṛttiś ceti | bhagavān āha: icchatha yūyaṁ hikṣavaḥ śrotum? evaṁ bhadanta | tena hi bhikṣavaḥ śṛṇuta, sādhu ca suṣṭhu ca manasi kuruta, bhāṣiṣye ||</p>
<p><a class='ref sc' id='sc6' href='#sc6'>SC 6</a>bhūtapūrvaṁ bhikṣavo ’tīte ’dhvani asminn eva bhadrakalpe viṁśatisahasrāyuṣi prajāyāṁ kāśyapo nāma samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ ca buddho bhagavān | sa vārāṇasīṁ nagarīm upaniśritya viharati ṛṣipatane mṛgadāve | yāvad apareṇa samayena kṛkī rājā bhagavantaṁ darśanāyopasaṁkrāmati paryupāsanāya | yāvad dvau brāhmaṇāu ṛṣipatanaṁ gatau kenacit karaṇīyena | tābhyāṁ rājā drṣṭo mahatyā rājaṛddhyā mahatā rājānubhāvena | tayo rājyābhilāṣo jātaḥ | tābhyām anyatama upāsakaḥ pṛṣṭaḥ: bho buddhopāsaka, kiṁ karma kṛtvā yac cintayati yat prārthayate tad asya sarvaṁ samṛdhyatīti | upāsakenoktam: ya pariśuddham aṣṭāṅgasamanvāgatam upavāsam upavasati, yac cintayati yat prārthayate tad asya sarvaṁ samṛdhyatīti | tatas tau brāhmaṇau āṣāḍhasya gṛhapateḥ sakāśād aṣṭāṅgasamanvāgatam upavāsam upalabhyopoṣitau | tadaikena pariśuddho rakṣitaḥ | sa kālaṁ kṛtvā rājñaḥ kṛkeḥ putratvam abhyupagataḥ | tasya sujāta iti nāmadheyaṁ vyavasthāpitam | sa pitur atyayād rājye pratiṣṭhāpitaḥ ||</p>
<p><a class='ref sc' id='sc7' href='#sc7'>SC 7</a>dvitīyenopavāsaḥ khaṇḍitaḥ | sa kālaṁ kṛtvā nāgeṣūpapannaḥ | tasyopari divase divase saptakṛtvaḥ taptavālukā nipatati yayā so ’sthiśeṣaḥ kriyate | tasyaitad abhavat: kasyedaṁ karmaṇaḥ phalaṁ kasyāyaṁ karmaṇaḥ phalavipāko yenāham īdṛśaṁ duḥkham anubhavāmīti | sa paśyati: aṣṭāṅgasamanvāgataṁ me upavāsaṁ samādāya śikṣāśaithilyaṁ kṛtaṁ yenāham īdṛśaṁ mahadduḥkhaṁ pratyanubhavāmi | yena punaḥ samādāya rakṣitaṁ tena rājyaṁ pratilabdham iti | tasyaitad abhavat: yanv aham idānīm api <a class='ref vai' id='vai152' href='#vai152'>Vai 152</a> tāvad aṣṭāṅgasamanvāgatm upavāsam upavaseyam | apy eva nāma nāgayoner mokṣaḥ syād iti | tato nāgavarṇam antardhāpya brāhmaṇavarṇam ātmānam abhinirmāya rājñaḥ sakāśam upasaṁkrāntaḥ | upasaṁkramya jayenāyuṣā ca vardhayitvovāca: aṣṭāṅgasamanvāgatena me mahārāja upavāsena prayojanam | tad arhati devo ’ṣṭāṅgasamanvāgatam upavāsaṁ paryeṣitum | atha na paryeṣase, niyataṁ devasya saptadhā mūrdhānaṁ sphālayāmi | ity uktvā tatraivāntarhitaḥ | tato rājā bhītas trastaḥ saṁvigna āhṛṣṭaromakūpo hiraṇyapiṭakaṁ dhvajāgre baddhvā sarvavijite ghaṇṭāvaghoṣaṇaṁ kārayāmāsa: yo me ’ṣṭāṅgasamanvāgatam upavāsaṁ deśayiṣyati, tasyaitaṁ hiraṇyapiṭakaṁ dāsyāmi, mahatā satkāreṇa satkariṣyāmīti | yāvad anyatamā vṛddhā strī palagaṇḍaduhitā | tayā rājñaḥ stambho darśitaḥ: atra me stambhe pitā asakṛdgandhadhūpapuṣpārcanaṁ kṛtavān | tam utpāṭya pratyavekṣasveti | tato rājñā pauruṣeyāṇām ājñā dattā: ayaṁ stambha utpāṭyatām iti | tato rājapuruṣaiḥ stambha utpāṭitaḥ | tasyādhastāt suvarṇapatrābhilikhito ’ṣṭāṅgasamanvāgata upavāso labdhaḥ | saha pañca copāsakaśikṣāpadāni saptatriṁśac ca bodhipakṣyā dharmāḥ | tato rājñā tasya nāgasyāṣṭāṅgasamanvāgata upavāso likhitvā dattaḥ | ṛṣipatananivāsibhiś ca dvādaśabhir ṛṣisahasraiḥ saptatriṁśadbodhipakṣyā dharmāḥ pratyakṣīkṛtāḥ | sa ca nāgo ’ṣṭāṅgasamanvāgatam upavāsam upoṣya sthalam udgamyotsṛṣṭakāyo ’vasthitaḥ | so ’nāhāratāṁ pratipaṇṇaḥ kālaṁ kṛtvā pañcaśataparivāraḥ praṇīteṣū deveṣu trāyastriṁśeṣūpapannaḥ | ato bhikṣavo upoṣadhasyotpattir nāmābhinirvṛttiś ceti ||</p>
<p><a class='ref sc' id='sc8' href='#sc8'>SC 8</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
