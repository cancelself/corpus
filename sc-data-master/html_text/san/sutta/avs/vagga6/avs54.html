<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs54' lang='san'>
<header>
<ul>
<li class='division'>Avadānaśatakam |</li>
<li class='vagga'>ṣaṣṭho vargaḥ |</li>
</ul>
<h1>54. śrīmatī</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho rājagṛham upaniśritya viharati veṇuvane kalandakanivāpe | rājagṛhe nagare rājā bimbisāro rājyaṁ kārayati ṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca praśāntakalikalahaḍimbaḍamaraṁ taskararogāpagataṁ śālīkṣugomahiṣīsaṁpannam akhilam akaṇṭakam ekaputram iva rājyaṁ pālayati | yadā rājñā bimbisāreṇa bhagavataḥ sakāśāt satyāni dṛṣṭāni, tadā rātriṁ bhagavantam upasaṁkrāmati sārdham antaḥpureṇa | atha rājā bimbisāro ’pareṇa samayena saṁprāpte vasantakālasamaye saṁpuṣpiteṣu pādapeṣu haṁsakrauñcamayūraśukaśārikākokilajīvañjīvakanirghoṣite vanaṣaṇḍe devyā sahāntaḥpuraparivṛta udyānabhūmiṁ nirgataḥ | tatra cāntaḥpurikābhī rājā vijñaptaḥ: deva vayaṁ na śaknumo ’hanyahani bhagavantam upasaṁkramitum | tat sādhu devo ’sminn antaḥpure tathāgatasya keśanakhastūpaṁ pratiṣṭhāpayed yatra vayam asakṛtpuṣpair gandhair mālyair vilepanaiś chatrair dhvajaiḥ patākābhiḥ pūjāṁ kuryāmeti | yāvad rājñā bimbisāreṇa bhagavān vijñaptaḥ: dīyatām asmabhyaṁ keśanakhaṁ yena vayaṁ tathāgatastūpam antaḥpuramadhye pratiṣṭhāpayāma iti | yāvad bhagavatā keśanakhaṁ dattam | rājñā bimbisāreṇa mahatā satkāreṇāntaḥpurasahāyena tathāgatasya keśanakhastūpo ’ntaḥpuramadhye pratiṣṭhāpitaḥ | tatra cāntaḥpure ’ntaḥpurikā dīpadhūpapuṣpagandhamālyavilepanair abhyarcanaṁ kurvanti ||</p>
<p><a class='ref sc' id='sc2' href='#sc2'>SC 2</a>yadā punā rājñā ajātaśatruṇā devadattavigrāhitena pitā dhārmiko dharmarājo jīvitād vyaparopitaḥ, svayaṁ ca rājyaṁ pratipannaḥ, tadā bhagavacchāsane sarvedeyadharmāḥ samucchinnāḥ | <a class='ref vai' id='vai137' href='#vai137'>Vai 137</a> kriyākāraś ca kārito na kenacit tathāgatastūpe kārāḥ kartavyā iti | yadā pañcadaśyāṁ pravāraṇā saṁvṛttā, tadā tatra keśanakhastūpe na kaścit saṁmārjanaṁ dīpadhūpapuṣpadānaṁ vā kurute | tato ’ntaḥpurikā keśanakhastūpaṁ tathāvidhaṁ rājānaṁ ca bimbisāram anusmṛtya karuṇakaruṇaṁ roditum ārabdhāḥ: hā kaṣṭaṁ dharmarājaviyogād vayaṁ puṇyāt prahīṇā iti | tatra ca śrīmatī nāmāntaḥpurikā | sā svakaṁ jīvitam agaṇayitvā buddhaguṇāṁś cānusmṛtya keśanakhastūpaṁ saṁmṛjya dīpamālām akārṣīt | yāvad ajātaśatrur upariprasādatalagataḥ tam udāram avabhāsaṁ dṛṣṭvā papraccha kim idam iti | yāvad anyayā kathitam: śrīmatyā keśanakhastūpe dīpamālā kṛteti | tataḥ śrīmatīm āhūya kathayati: kim arthaṁ rājaśāsanam atikramasīti | sā kathayati: yady api mayā tava śāsanam atikrāntam, kiṁ tu dharmarājasya mayā bimbisārasya śāsanaṁ nātikrāntam iti | tatas tena kupitena cakraṁ kṣiptvā jīvitād vyavaropitā | sā bhagavati prasannacittā kālagatā praṇīteṣu deveṣu trāyastriṁśeṣūpapannā ||</p>
<p><a class='ref sc' id='sc3' href='#sc3'>SC 3</a>tatra kāle devasamitir upasthitā | atha śrīmatī devakanyā samantayojanaṁ divyaprabhāmaṇḍalāvabhāsitā devasamitim upasaṁkrāntā | tataḥ śakro devendras tam udāram avabhāsaṁ divyāṁ ca prabhāṁ samantayojanaṁ dṛṣṭvā papraccha:</p>
<blockquote class='gatha'>
<p><a class='ref sc' id='sc4' href='#sc4'>SC 4</a>gātraṁ kena vimṛṣṭakāñcananibhaṁ padmotpalābhaṁ tava<br>
gātraśrīr atulā kṛteyam iha te dehāt prabhā niḥsṛtā |</p>
<p><a class='ref sc' id='sc5' href='#sc5'>SC 5</a>vaktraṁ kena vibuddhapadmasadṛśaṁ cāmīkarābhaṁ tava<br>
brūhi tvaṁ mama devate phalam idaṁ yat karmajaṁ bhujyate || <a class='ref vns' id='vns54.1' href='#vns54.1'>Verse 54.1</a></p>
</blockquote>
<p><a class='ref sc' id='sc6' href='#sc6'>SC 6</a>devatā prāha:</p>
<blockquote class='gatha'>
<p><a class='ref sc' id='sc7' href='#sc7'>SC 7</a>trailokyanāthaṁ jagataḥ pradīpaṁ nirīkṣya buddhaṁ varalakṣaṇāḍhyam<br>
cakāra dīpaṁ vadatāṁ varasya tamonudaṁ kleśatamonudasya || <a class='ref vns' id='vns54.2' href='#vns54.2'>Verse 54.2</a></p>
<p><a class='ref sc' id='sc8' href='#sc8'>SC 8</a>dṛṣṭvā prabhāṁ candramarīcivarṇāṁ cakāra bhāvena munau prasādam<br>
prabhāṁ ca harṣāt samudīkṣya śāstuś cakre praṇāmaṁ vadatāṁ varasya || <a class='ref vns' id='vns54.3' href='#vns54.3'>Verse 54.3</a></p>
<p><a class='ref sc' id='sc9' href='#sc9'>SC 9</a>tatkarmaṇā śriyā dehaṁ rājate ’bhyadhikaṁ mama<br>
jalajenduviśuddhābhaṁ vadanaṁ kāntadarśanam || <a class='ref vns' id='vns54.4' href='#vns54.4'>Verse 54.4</a></p>
</blockquote>
<p><a class='ref sc' id='sc10' href='#sc10'>SC 10</a>śakraḥ prāha:</p>
<blockquote class='gatha'>
<p><a class='ref sc' id='sc11' href='#sc11'>SC 11</a>aho guṇamayaṁ kṣetraṁ sarvadoṣavivarjitam<br>
yatra nyastaṁ tvayā bījam iṣṭaṁ svargopapattaye || <a class='ref vns' id='vns54.5' href='#vns54.5'>Verse 54.5</a><a class='ref vai' id='vai138' href='#vai138'>Vai 138</a></p>
<p><a class='ref sc' id='sc12' href='#sc12'>SC 12</a>ko nārcayet pravarakāñcanarāśigauraṁ<br>
buddhaṁ viśuddhakamalāyatapatranetram<br>
yatrādhikārajanitāni varāṅganānāṁ<br>
rejur mukhāni kamalāyatalocanani || <a class='ref vns' id='vns54.6' href='#vns54.6'>Verse 54.6</a></p>
</blockquote>
<p><a class='ref sc' id='sc13' href='#sc13'>SC 13</a>dharmatā khalu devaputrasya vā devakanyāyā vā aciropapannasya trīṇi cittāny utpadyante: kutaś cyutaḥ, kutropapannaḥ kena karmaṇeti | sā paśyati: manuṣyebhyaś cyutā praṇīteṣu deveṣu trāyastriṁśeṣūpapannā, bhagavato ’ntike cittaṁ prasādyeti | atha śrīmatyā devakanyāyā etad abhavat: na mama pratirūpaṁ syād yad ahaṁ paryuṣitaparivāsā bhagavantaṁ darśanāyopasaṁkrāmeyam | yanv aham aparyuṣitaparivāsā eva bhagavantaṁ darśanāyopasaṁkrāmeyam iti | atha śrīmatī devakanyā divyaprabhāvabhāsapariveṣṭitā divyānām utpalapadmakumudapuṇḍarīkamandāravāṇām utsaṅgaṁ pūrayitvā sarvaṁ veṇuvanaṁ kalandakanivāpam udāreṇāvabhāsenāvabhāsya bhagavantaṁ puṣpair avakīrya bhagavataḥ purastān niṣaṇṇā dharmaśravaṇāya | atha bhagavāñ chrīmatyā devakanyāyā āśayānuśayaṁ dhātuṁ prakṛtiṁ ca jñātvā tādṛśīṁ caturāryasatyasaṁprativedhikīṁ dharmadeśanāṁ kṛtavān, yāṁ śrutvā srīmatyā devakanyāyā viṁśatiśikharasamudgataṁ satkāyadṛṣṭiśailaṁ jñānavajreṇa bhitvā srotaāpattiphalaṁ prāptam | sā dṛṣṭasatyā trir udānam udānayati: idam asmākaṁ bhadanta na mātrā kṛtaṁ na pitrā na rājñā na devatābhir neṣṭena svajanabandhuvargeṇa na pūrvapretair na śramaṇabrāhmaṇair yad bhagavatāsmākaṁ kṛtam | ucchoṣitā rudhirāśrusamudrāḥ, laṅghitā asthiparvatāḥ, pihitāny apāyadvārāṇi, vivṛtāni svargamokṣadvārāṇi, pratiṣṭhāpitāḥ smo devamanuṣyeṣu | āha ca:</p>
<blockquote class='gatha'>
<p><a class='ref sc' id='sc14' href='#sc14'>SC 14</a>tavānubhāvāt pihitaḥ sughoro<br>
hy apāyamārgo bahudoṣayuktaḥ |<br>
apāvṛtā svargagatiḥ supuṇyā<br>
nirvāṇamārgaś ca mayopalabdhaḥ || <a class='ref vns' id='vns54.7' href='#vns54.7'>Verse 54.7</a></p>
<p><a class='ref sc' id='sc15' href='#sc15'>SC 15</a>tvadāśrayāc cāptam apetadoṣaṁ<br>
mayādya śuddhaṁ <span class='var' title='suviśuddha cakṣuḥ [Speyer]'>suviśuddhacakṣuḥ</span> |<br>
prāptaṁ ca śāntaṁ padam āryakāntaṁ<br>
tīrṇā ca duḥkhārṇavapāram asmi || <a class='ref vns' id='vns54.8' href='#vns54.8'>Verse 54.8</a></p>
<p><a class='ref sc' id='sc16' href='#sc16'>SC 16</a>naravarendra narāmarapūjita<br>
vigatajanmajarāmaraṇāmayaṁ<br>
bhavasahasrasudurlabhadarśana<br>
saphalam adya mune tava darśanam || <a class='ref vns' id='vns54.9' href='#vns54.9'>Verse 54.9</a></p>
<p><a class='ref sc' id='sc17' href='#sc17'>SC 17</a>avanamya tataḥ pralambahārā<br>
caraṇau dvāv abhivandya jātaharṣā<br>
parigamya ca dakṣiṇaṁ jitāriṁ<br>
suralokābhimukhī divaṁ jagāma || <a class='ref vns' id='vns54.10' href='#vns54.10'>Verse 54.10</a></p>
</blockquote>
<p><a class='ref sc' id='sc18' href='#sc18'>SC 18</a>atha śrīmatī devakanyā vaṇig iva labdhalābhaḥ, sasyasaṁpanna iva karṣakaḥ śūra iva <span class='supplied'>vi</span>jitasaṁgrāmaḥ, sarvarogaparimukta ivāturo yayā vibhūtyā bhagavatsakāśam āgatā tayaiva vibhūtyā svabhavanaṁ gatā ||<a class='ref vai' id='vai139' href='#vai139'>Vai 139</a></p>
<p><a class='ref sc' id='sc19' href='#sc19'>SC 19</a>bhikṣavaḥ pūrvarātrāpararātraṁ jāgarikāyogam anuyuktā viharanti | tair dṛṣṭo bhagavato ’ntike udāro ’vabhāsaḥ | yaṁ dṛṣṭvā saṁdigdhā bhagavantaṁ paprachuḥ: kiṁ bhagavann imāṁ rātriṁ brahmā sahāṁpatiḥ śakro devendraś catvāro lokapālā bhagavantaṁ darśanāyopasaṁkrāntāḥ? bhagavān āha: na bhikṣavo brahmā sahāṁpatir na śakro devendro nāpi catvāro lokapālā māṁ darśanāyopasaṁkrāntāḥ | api tu rājño bimbisārasya śrīmatī nāmāntaḥpurikā svajīvitam agaṇayitvā buddhaguṇāṁś cānusmṛtya tathāgatasya keśanakhastūpe dīpamālāṁ kṛtavatī | tato rājñā ajātaśatruṇā kupitena jīvitād vyavaropitā | sā mamāntike cittaṁ prasādya kālagatā praṇīteṣū deveṣu trāyastriṁśeṣūpapannā | sā asyāṁ rātrau matsakāśam upasaṁkrāntā | tasyā mayā dharmo deśitaḥ, dṛṣṭasatyā ca svabhavanaṁ gatā | tasmāt tarhi bhikṣava evaṁ śikṣitavyam: yac chāstāraṁ satkariṣyāmo gurukariṣyāmo mānayiṣyāmaḥ pūjayiṣyāmaḥ | śāstāraṁ satkṛtya gurukṛtya mānayitvā pūjayitvopaniśritya vihariṣyāmaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc20' href='#sc20'>SC 20</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
