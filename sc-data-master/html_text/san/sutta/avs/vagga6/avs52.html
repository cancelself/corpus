<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs52' lang='san'>
<header>
<ul>
<li class='division'>Avadānaśatakam |</li>
<li class='vagga'>ṣaṣṭho vargaḥ |</li>
</ul>
<h1>52. candraḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | śrāvastyām anyatamaḥ karṣako brāhmaṇaḥ | tena sadṛśāt kulāt kalatram ānītam | sa tayā sārdhaṁ krīḍati ramate paricārayati | tasya krīḍato ramamāṇasya paricārayataḥ patnī āpannasatvā saṁvṛttā | sā aṣṭānāṁ vā navānāṁ vā māsānām atyayāt prasūtā | dārako jāto ’bhirūpo darśanīyaḥ prāsādikaḥ sarvajanamanonayanaprahlādanakaraḥ | tasya jātau jātimahaṁ kṛtvā nāmadheyaṁ vyavasthāpyate: kiṁ bhavatu dārakasya nāmeti | jñātaya ūcuḥ: yasmād asya jātau sarvalokānāṁ nayanaprahlādanam, tasmād bhavatu asya dārakasya candra iti nāmeti | sa ca tena brāhmaṇena kṛcchreṇa labdhaḥ | na cāsyānyaḥ putro na duhitā ||</p>
<p><a class='ref sc' id='sc2' href='#sc2'>SC 2</a>sa unnīto vardhito mahān saṁvṛttaḥ | sa sarvalokaprahlādanakaratvād brāhmaṇagṛhapatibhiḥ kṛtsnaṁ nagaram anvāhiṇḍyata iti | sa brāhmaṇas tasmin bhūyasyā mātrayādhyavasito nityam eva kramasthānaśayyāsu saṁrakṣaṇaparo ’vatiṣṭhite | tasya ca brāhmaṇasyānāthapiṇḍadasamīpe gṛham | atha sa brāhmaṇadārako ’nāthapiṇḍadasaṁsargāj jetavanaṁ gatvā buddhavacanaṁ śṛṇoti | tena bhagavacchāsane prasādaḥ pratilabdhaḥ | sa cālpāyuṣkaḥ kālaṁ kṛtvā praṇīteṣu deveṣu trāyastriṁśeṣūpapannaḥ ||</p>
<p><a class='ref sc' id='sc3' href='#sc3'>SC 3</a>dharmatā khalu devaputrasya vā devakanyāyā vā aciropapannasya trīṇi cittāny utpadyante: kutaś cyutaḥ, kutropapannaś ca kena karmaṇeti | paśyati manuṣyebhyaś cyutaḥ praṇīteṣu deveṣu trāyastriṁśeṣūpapannāḥ, bhagavato ’ntike cittam ahiprasādyeti | atha brāhmaṇapūrviṇo devaputrasyaitad abhavat: na mama pratirūpaṁ syāt, yad ahaṁ paryuṣitaparivāso bhagavantaṁ darśanāyopasaṁkrāmeyam | yanv aham aparyuṣitaparivāsa eva bhagavantaṁ darśanāyopasaṁkrāmeyam iti | atha brāhmaṇapūrvako devaputraś calavimalakuṇḍaladharo hārārdhahāravirājitagātro maṇiratnavicitracūḍaḥ kuṅkumatamālapatraspṛkkādisaṁsṛṣṭagātras tasyām eva rātrau divyānām utpalakumudapuṇḍarīkamandāravāṇāṁ puṣpāṇām utsaṅgaṁ pūrayitvā sarvaṁ jetavanam udāreṇāvabhāsenāvabhāsya bhagavataṁ puṣpair avakīrya bhagavataḥ purastān niṣaṇṇo dharmaśravaṇāya | atha bhagavān brāhmaṇapūrvakasya devaputrasyāśayānuśayaṁ dhātuṁ prakṛtiṁ ca jñātvā tādṛśīṁ caturāryasatyasaṁprativedhikīṁ dharmadeśanāṁ kṛtavān, yāṁ śrutvā brāhmaṇapūrvakeṇa devaputreṇa viṁśatiśikharasamudgataṁ satkāyadṛṣṭiśailaṁ jñānavajreṇa bhitvā srotaāpattiphalam prāptam | sa dṛṣṭasatyas trir udānam udānayati: idam asmākaṁ bhadanta na mātrā kṛtaṁ na pitrā na rājñā na devatābhir neṣṭena svajanabandhuvargeṇa na pūrvapretair na śramaṇabrāhmaṇair yad bhagavatāsmākaṁ kṛtam | ucchoṣitā rudhirāśrusamudrāḥ, laṅghitā asthiparvatāḥ, pihitāny apāyadvārāṇi, vivṛtāni svargamokṣadvārāṇi, pratiṣṭhāpitāḥ smo devamanuṣyeṣu | āha ca: <a class='ref vai' id='vai132' href='#vai132'>Vai 132</a></p>
<blockquote class='gatha'>
<p><a class='ref sc' id='sc4' href='#sc4'>SC 4</a>tavānubhāvāt pihitaḥ sughoro<br>
hy apāyamārgo bahudoṣayuktaḥ |<br>
apāvṛtā svargagatiḥ supuṇyā<br>
nirvāṇamārgaś ca mayopalabdhaḥ || <a class='ref vns' id='vns52.1' href='#vns52.1'>Verse 52.1</a></p>
<p><a class='ref sc' id='sc5' href='#sc5'>SC 5</a>tvadāśrayāc cāptam apetadoṣaṁ<br>
mayādya śuddhaṁ suviśuddhacakṣuḥ |<br>
prāptaṁ ca śāntaṁ padam āryakāntaṁ<br>
tīrṇaś ca duḥkhārṇavapāram asmi || <a class='ref vns' id='vns52.2' href='#vns52.2'>Verse 52.2</a></p>
<p><a class='ref sc' id='sc6' href='#sc6'>SC 6</a>naravarendra narāmarapūjita<br>
vigatajanmajarāmaraṇāmayaṁ<br>
bhavasahasrasudurlabhadarśana<br>
saphalam adya mune tava darśanam || <a class='ref vns' id='vns52.3' href='#vns52.3'>Verse 52.3</a> iti</p>
<p><a class='ref sc' id='sc7' href='#sc7'>SC 7</a>avanamya tataḥ pralambahāraś<br>
caraṇau dvāv abhinandya jātaharṣaḥ<br>
parigamya ca dakṣiṇaṁ jitāriṁ<br>
suralokābhimukho divaṁ jagāma || <a class='ref vns' id='vns52.4' href='#vns52.4'>Verse 52.4</a></p>
</blockquote>
<p><a class='ref sc' id='sc8' href='#sc8'>SC 8</a>atha brāhmaṇapūrvako devaputro vaṇig iva labdhalābhaḥ, sasyasaṁpanna iva karṣakaḥ śūra iva <span class='supplied'>vi</span>jitasaṁgrāmaḥ, sarvarogaparimukta ivāturo yayā hi vibhūtyā bhagavatsakāśam āgatas tayaiva vibhūtyā svabhavanaṁ gataḥ ||</p>
<p><a class='ref sc' id='sc9' href='#sc9'>SC 9</a>bhikṣavaḥ pūrvarātrāpararātraṁ jāgarikāyogam anuyuktā viharanti | tair dṛṣṭo bhagavato ’ntike udāro ’vabhāsaḥ | yaṁ dṛṣṭvā saṁdigdhā bhagavantaṁ paprachuḥ: kiṁ bhagavann asyāṁ rātryāṁ bhagavantaṁ darśanāya brahmā sahāṁpatiḥ śakro devendraś catvāro lokapālā upasaṁkrāntāḥ? bhagavān āha: na bhikṣavo brahmā sahāṁpatir na śakro devendro nāpi catvāro lokapālā māṁ darśanāyopasaṁkrāntāḥ, api yo ’sāv ekaputro ’sya brāhmaṇasya putro ’lpāyuṣkaḥ kālagataḥ, sa mamāntike cittam abhiprasādya praṇīteṣu deveṣu trāyastriṁśeṣūpapannaḥ, so ’syāṁ rātrau matsakāśam upasaṁkrāntaḥ | tasya mayā dharmo deśitaḥ, dṛṣṭasatyaś ca svabhavanaṁ gataḥ ||</p>
<p><a class='ref sc' id='sc10' href='#sc10'>SC 10</a>atra cāntare sa brāhmaṇas tam ekaputrakam iṣṭaṁ kāntaṁ priyaṁ manāpaṁ kṣāntam apratikūlaṁ śmaśāne nirhṛtyotsaṅge kṛtvā karuṇakaruṇaṁ vilapan kathayati: hā putraka hā ekaputraketi | jñātayaḥ subahv api śokavinodanaṁ kurvaṇā na śaknuvanty utthāpayitum | sa kākakuraraśvaśṛgālagṛdhraparivṛtaḥ prakīrṇakeśībhiḥ strībhir anugato mahājanakāyena codvīkṣyamāṇas tiṣṭhati | tato ’sya putro devabhūtaḥ pitaraṁ paridevamānaṁ dṛṣṭvā kāruṇyād ākampitahṛdayaḥ pituḥ śokavinodanārtham ṛṣiveṣadhāriṇam ātmānam abhinirmāya śmaśānasamīpe pañcatapāvasthitaḥ | atha sa brāhmaṇas tam ṛṣiṁ papraccha: bho maharṣe anena tapasā kiṁ prārthayasa iti | ṛṣir āha: rājyaṁ prārthaye, sauvarṇaś ca me rathaḥ syān nānāratnavicitraḥ, sūryācandramasau rathacakre syātām, catvāraś ca lokapālāḥ purastān nameyuḥ | so ’haṁ taṁ ratham abhiruhyemāṁ mahāpṛthivīm anvāhiṇḍeyeti | brāhmaṇaḥ kathayati:</p>
<blockquote class='gatha'>
<p><a class='ref sc' id='sc11' href='#sc11'>SC 11</a>yadi varṣaśataṁ pūrṇaṁ tapiṣyasi nirantaram<br>
na lapsyase ’pi tat sthānaṁ paramatapasāpi hi || <a class='ref vns' id='vns52.5' href='#vns52.5'>Verse 52.5</a> iti ||</p>
</blockquote>
<p><a class='ref sc' id='sc12' href='#sc12'>SC 12</a>ṛṣiḥ kathayati: tvaṁ ca punar anena mṛtakuṇapenāśucinā paramadurgandhena śavena kāṣṭhabhūtena kiṁ prārthayasa iti | brāhmaṇaḥ prāha: priyo me ekaputrakaḥ kālagataḥ, taṁ prārthaya iti | ṛṣir āha: <a class='ref vai' id='vai133' href='#vai133'>Vai 133</a></p>
<blockquote class='gatha'>
<p><a class='ref sc' id='sc13' href='#sc13'>SC 13</a>yadi varṣaśataṁ pūrṇaṁ rodiṣyasi nirantaram<br>
na lapsyase ’pi taṁ putraṁ ruditena hi kiṁ tava || <a class='ref vns' id='vns52.6' href='#vns52.6'>Verse 52.6</a> iti ||</p>
</blockquote>
<p><a class='ref sc' id='sc14' href='#sc14'>SC 14</a>tatas tasya brāhmaṇasya bhūtam ṛṣivacanam avagatya prasādo jātaḥ | prasādajātaś cāha: kas tvam iti | tata ṛṣis taṁ veṣam antardhāpya svaveṣeṇa sthitvā pitaram āha: ahaṁ te sa ekaputrako bhagavato ’ntike cittaṁ prasādya kālagataḥ | praṇīteṣu deveṣu trāyastriṁśeṣūpapannaḥ | tava śokavinodanārtham ihāgataḥ | ehi tvaṁ tāta buddhaṁ bhagavantaṁ śaraṇaṁ gaccha, apy eva tvam api saṁsārasamatikrāmaṁ kuryā iti ||</p>
<p><a class='ref sc' id='sc15' href='#sc15'>SC 15</a>atha sa brāhmaṇo mṛtaśarīram apahāya yena bhagavāṁs tenopasaṁkrāntaḥ | upasaṁkramya bhagavataḥ pādābhivandanaṁ kṛtvā purastān niṣaṇṇo dharmaśravaṇāya | tasmai bhagavatā caturāryasatyasaṁprativedhikī dharmadeśanā kṛtā, yāṁ śrutvā tena brāhmaṇeṇa viṁśatiśikharasamudgataṁ satkāyadṛṣṭiśailaṁ jñānavajreṇa bhitvā srotaāpattiphalam prāptam | sa labdhodayo labdhalābho bhagavataḥ pādau śirasā vanditvā bhagavantaṁ triḥ pradakṣiṇīkṛtya prakrāntaḥ ||</p>
<p><a class='ref sc' id='sc16' href='#sc16'>SC 16</a>tato bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: paśya bhagavan, yāvad anena devaputreṇāyaṁ pitā śokaṁ vinodya satyadarśane pratiṣṭhāpita iti | bhagavān āha: kim atra bhikṣava āścaryaṁ yad anenaitarhi dṛṣṭasatyena pitā paritrātaḥ | yat tv anena atīte ’dhvani pṛthagjanena satā yāvat trir api pitā jīvitād vyavaropyamāṇaḥ paritrātaḥ | tac chruṇuta, sādhu ca suṣṭhu ca manasi kuruta, bhāṣiṣye ||</p>
<p><a class='ref sc' id='sc17' href='#sc17'>SC 17</a>bhūtapūrvaṁ bhikṣavo ’tīte ’dhvani vārāṇasyāṁ nagaryām anyatamaḥ pāradārikaḥ | tasya putro bhadraḥ kalyāṇāśayo ’tīva lokasyābhimataḥ | yāvad asya pitrā cauryaṁ kṛtam | tato rājñā vadhyatām ity ājñaptam | tataḥ putreṇa yāvat trir api rājānaṁ vijñāpya iṣṭena jīvitenācchāditaḥ ||</p>
<p><a class='ref sc' id='sc18' href='#sc18'>SC 18</a>bhagavān āha: kiṁ manyadhve bhikṣavo yo ’sau tena kālena tena samayena pāradārika āsīt, ayaṁ sa brāhmaṇaḥ | pāradārikaputro ’yam eva brāhmaṇadārakaḥ ||</p>
<p><a class='ref sc' id='sc19' href='#sc19'>SC 19</a>bhikṣava ūcuḥ: kiṁ karma kṛtaṁ yena pitāputrābhyāṁ satyadarśanaṁ kṛtam iti | bhagavān āha: kāśyape samyaksaṁbuddhe upāsakabhūtābhyāṁ śaraṇagamanaśikṣāpadagrahaṇaṁ kṛtam | tenedānīṁ satyadarśanaṁ kṛtam | tasmāt tarhi bhikṣavaḥ sarvasaṁskārā anityāḥ, sarvadharmā anātmānaḥ, śāntaṁ nirvāṇam iti nirvāṇe yatnaḥ karaṇīyaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc20' href='#sc20'>SC 20</a>idam avocad bhagavān | āttamanasas te bhikṣavo ’nye ca devāsuragaruḍakinnaramahoragādayo bhagavato bhāṣitam abhyanandan ||<a class='ref vai' id='vai134' href='#vai134'>Vai 134</a></p>
<br>
<footer>
<p><a class='ref sc' id='sc21' href='#sc21'>SC 21</a>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p><a class='ref sc' id='sc22' href='#sc22'>SC 22</a>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p><a class='ref sc' id='sc23' href='#sc23'>SC 23</a>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p><a class='ref sc' id='sc24' href='#sc24'>SC 24</a>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
