<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs56' lang='san'>
<header>
<ul>
<li class='division'>Avadānaśatakam |</li>
<li class='vagga'>ṣaṣṭho vargaḥ |</li>
</ul>
<h1>56. śukaḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | rājagṛhe nagare rājā bimbisāro rājyaṁ kārayati ṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca praśāntakalikalahaḍimbaḍamaraṁ taskararogāpagataṁ śālīkṣugomahiṣīsaṁpannam akhilam akaṇṭakam | ekaputram iva rājyaṁ pālayati | sa ca rājā śrāddho bhadraḥ kalyāṇāśaya <a class='ref vai' id='vai142' href='#vai142'>Vai 142</a> ātmahitaparahitapratipannaḥ kāruṇiko mahātmā dharmakāmaḥ prajāvatsalaḥ | yāvad asau bhagavaddarśanotkaṇṭhitaḥ kare kapolaṁ datvā cintāparo vyavasthitaḥ | tato ’mātyar uktaḥ: kimarthaṁ deva śokaḥ kriyata iti | rājovāca: ciradṛṣṭo me sugataḥ | so ’ham ākāṅkṣāmi bhagavato darśanam iti | aśrauṣīd bhagavān divāvihāropagato divyena śrotreṇa viśuddhenātikrāntamānuṣeṇa rājā bimbisāra utkaṇṭhita iti | atrāntare nāsti kiṁcid buddhānāṁ bhagavatām ajñātam adṛṣṭam aviditam avijñātam | dharmatā khalu buddhānāṁ bhagavatāṁ mahākāruṇikānāṁ lokānugrahapravṛtt<span class='supplied'>ak</span>ānām ekārakṣāṇāṁ śamathavipaśyanāvihāriṇāṁ tridamathavastukuśalānāṁ caturoghottīrṇānāṁ caturṛddhipādacaraṇatalasupratiṣṭhitānāṁ caturṣu saṁgrahavastuṣu dīrgharātrakṛtaparicayānāṁ pañcāṅgaviprahīṇānāṁ pañcagatisamatikrāntānāṁ ṣaḍaṅgasamanvāgatānāṁ ṣaṭpāramitāparipūrṇānāṁ saptabodhyaṅgakusumāḍhyānām aṣṭāṅgamārgadeśikānāṁ navānupūrvavihārasamāpattikuśalānāṁ daśabalabalināṁ daśadiksamāpūrṇayaśasāṁ daśaśatavaśavartiprativiśiṣṭānāṁ trī rātres trir divasasya buddhacakṣuṣā lokaṁ vyavalokya jñānadarśanaṁ pravartate: ko hīyate ko vardhate kaḥ kṛcchraprāptaḥ kaḥ saṁkaṭaprāptaḥ kaḥ saṁbādhaprāptaḥ kaḥ kṛcchrasaṁkaṭasaṁbādhaprāptaḥ ko ’pāyanimnaḥ ko ’pāyapravaṇaḥ ko ’pāyaprāgbhāraḥ, kam aham apāyād uddhṛtya svarge mokṣe ca pratiṣṭhāpayeyam, kasya kāmapaṅkanimagnasya hastoddhāram anupradadyām, kam āryadhanavirahitam āryadhanaiśvaryādhipatye pratiṣṭhāpayeyam, <span class='corrected'>kasyājñānatimirapaṭalaparyavanaddhanetrasya jñānāñjanaśalākayā cakṣur viśodhayāmi |</span> kasyānavaropitāni kuśalamulāny avaropayeyam, kasyāvaropitāni paripācayeyam, kasya paripakvāni vimocayeyam | āha ca:</p>
<blockquote class='gatha'>
<p><a class='ref sc' id='sc2' href='#sc2'>SC 2</a>apy evātikramed velāṁ sāgaro makarālayaḥ<br>
na tu vaineyavatsānāṁ buddho velām atikramet || <a class='ref vns' id='vns56.1' href='#vns56.1'>Verse 56.1</a></p>
</blockquote>
<p><a class='ref sc' id='sc3' href='#sc3'>SC 3</a>tato bhagavān rājño bimbisārasyānugrahārthaṁ trayāṇāṁ vārṣikāṇāṁ māsānām atyayāt kṛtacīvaro niṣṭḥitacīvaraḥ samādāya pātracīvaram janapadacārikāṁ prakrāntaḥ | anupūrveṇa cārikāṁ carann anyatamaṁ vanaṣaṇḍam anuprāptaḥ | tatra ca vanaṣaṇḍe manuṣyapralāpī śukaḥ prativasati | tena bhagavān dūrata dṛṣṭaḥ | tatas tvaritatvaritaṁ bhagavantam uvāca: etu bhagavān, svāgataṁ bhagavate, kriyatām asmākam anugrahaḥ, ihaiva vanaṣaṇḍe ekāṁ rātriṁ prativaseti | tato bhagavāñ chukasyānugrahārthaṁ yatra vkṣe śukasyālayas tatra tṛṇasaṁstaraṁ saṁstīrya paryaṅkeṇa niṣaṇṇaḥ, anyavṛkṣeṣu mahāśrāvakāḥ, tataḥ śukaḥ kṛtsnāṁ rātrim itas tatas taṁ vanaṣaṇḍaṁ paryaṭati, mā haiva kaścid bhagavantaṁ saśrāvakasaṁghaṁ viheṭhayiṣyatīti manuṣyo vā amanuṣyo vā yakṣo vā rākṣaso vā śvāpadaś caṇḍaśṛṅgo veti | tataḥ prabhātāyāṁ rajanyāṁ bhagavantaṁ triḥpradakṣīṇīkṛtya kṣamayitum ārabdhaḥ | kṣamasva bhagavaṁs tiryagyonigato ’ham, nāsti me vibhavo yena bhagavantam abhyarcayeyam, api tv aham agrato gacchāmi | rājño bimbisārasya bhagavata āgamanaṁ nivedayāmīti | evam astv iti | yāvad asau rājñaḥ sakāśaṁ saṁprasthitaḥ | anupūrveṇa rājñaḥ sakāśam anuprāptam | tasmiṁś ca samaye rājā upariprāsādatalagato niṣpuruṣeṇa tūryeṇa krīḍati ramate paricārayati | tataḥ śuko mānuṣapralāpī rājānam uvāca | bho rājan, viditaṁ te bhavatu: bhagavān saśrāvakasaṁghas <a class='ref vai' id='vai143' href='#vai143'>Vai 143</a> tava vijitam anuprāptaḥ | tad arhati devo bhaktaṁ sajjīkartum iti | tato rājā tvaritatvaritaṁ prāsādād avatīryāmātyagaṇaparivṛto bhagavato ’rthena āsanakāni prajñapya chatradhvajapatākābhir vicitraiś ca gandhapuṣpadhūpair bhagavantaṁ pratyudgataḥ | tato rājñā bhagavān saśrāvakasaṁgho mahatā satkāreṇa praveśitaḥ, praṇītena cāhāreṇa saṁtarpitaḥ ||</p>
<p><a class='ref sc' id='sc4' href='#sc4'>SC 4</a>atha śukasyaitad abhavat: yad bhagavān saśrāvakasaṁgha evaṁvibhūtis tat sarvaṁ māmāgamya | iti viditvā hṛṣṭatuṣṭapramudita udagraprītisaumanasyajāto rājñaḥ purastād itaś cāmutaś ca paryaṭan śyenakenāpahṛtya pañcatvam āpāditaḥ | bhagavato ’ntike cittaṁ prasādya kālagataḥ | praṇīteṣu deveṣu trāyastriṁśeṣūpapannaḥ ||</p>
<p><a class='ref sc' id='sc5' href='#sc5'>SC 5</a>dharmatā khalu devaputrasya vā devakanyāyā vā aciropapannasya trīṇi cittāny utpadyante: kutaś cyutaḥ, kutropapannaḥ kena karmaṇeti | sa paśyati: tiryagbhyaś cyutaḥ praṇīteṣu deveṣu trāyastriṁśeṣūpapannaḥ, bhagavato ’ntike cittam abhiprasādyeti | atha śukapūrviṇo devaputrasyaitad abhavat: na mama pratirūpaṁ syād yad ahaṁ paryuṣitaparivāso bhagavantaṁ darśanāyopasaṁkrāmeyam | yanv aham aparyuṣitaparivāsa eva bhagavantaṁ darśanāyopasaṁkrāmeyam iti | atha śukapūrvī devaputraś calavimalakuṇḍaladharo hārārdhahāravirājitagātro maṇiratnavicitracūḍaḥ kuṅkumatamālapatraspṛkkādisaṁsṛṣṭagātras tasyām eva rātrau divyānām utpalapadmakumudapuṇḍarīkamandāravāṇām puṣpāṇām utsaṅgaṁ pūrayitvā sarvaṁ jetavanam udāreṇāvabhāsenāvabhāsya bhagavantaṁ puṣpair avakīrya bhagavataḥ purastān niṣaṇṇo dharmaśravaṇāya | atha bhagavāṁś chukapūrviṇo devaputrasyāśayānuśayaṁ dhātuṁ prakṛtiṁ ca jñātvā tādṛśīṁ caturāryasatyasaṁprativedhikīṁ dharmadeśanāṁ kṛtavān, yāṁ śrutvā śukapūrviṇā devaputreṇa viṁśatiśikharasamudgataṁ satkāyadṛṣṭiśailaṁ jñānavajreṇa bhitvā srotaāpattiphalaṁ sākṣātkṛtam | sa dṛṣṭasatyas trir udānam udānayati: idam asmākaṁ bhadanta na mātrā kṛtaṁ na pitrā na rājñā na devatābhir neṣṭena svajanabandhuvargeṇa na pūrvapretair na śramaṇabrāhmaṇair yad bhagavatāsmākaṁ kṛtam | ucchoṣitā rudhirāśrusamudrāḥ, laṅghitā asthiparvatāḥ, pihitāny apāyadvārāṇi, vivṛtāni svargamokṣadvārāṇi, pratiṣṭhāpitāḥ smo devamanuṣyeṣu | āha ca:</p>
<blockquote class='gatha'>
<p><a class='ref sc' id='sc6' href='#sc6'>SC 6</a>tavānubhāvāt pihitaḥ sughoro<br>
hy apāyamārgo bahudoṣayuktaḥ |<br>
apāvṛtā svargagatiḥ supuṇyā<br>
nirvāṇamārgaś ca mayopalabdhaḥ || <a class='ref vns' id='vns56.2' href='#vns56.2'>Verse 56.2</a></p>
<p><a class='ref sc' id='sc7' href='#sc7'>SC 7</a>tvadāśrayāc cāptam apetadoṣaṁ<br>
mayādya śuddhaṁ <span class='var' title='suviśuddha cakṣuḥ [Speyer]'>suviśuddhacakṣuḥ</span> |<br>
prāptaṁ ca śāntaṁ padam āryakāntaṁ<br>
tīrṇaś ca duḥkhārṇavapāram asmi || <a class='ref vns' id='vns56.3' href='#vns56.3'>Verse 56.3</a></p>
<p><a class='ref sc' id='sc8' href='#sc8'>SC 8</a>naravarendra narāmarapūjita<br>
vigatajanmajarāmaraṇāmayaṁ<br>
bhavasahasrasudurlabhadarśana<br>
saphalam adya mune tava darśanam || <a class='ref vns' id='vns56.4' href='#vns56.4'>Verse 56.4</a></p>
<p><a class='ref sc' id='sc9' href='#sc9'>SC 9</a>avanamya tataḥ pralambahāraś<br>
caraṇau dvāv abhivandya jātaharṣaḥ<br>
parigamya ca dakṣiṇaṁ jitāriṁ<br>
suralokābhimukho divaṁ jagāma || <a class='ref vns' id='vns56.5' href='#vns56.5'>Verse 56.5</a><a class='ref vai' id='vai144' href='#vai144'>Vai 144</a></p>
</blockquote>
<p><a class='ref sc' id='sc10' href='#sc10'>SC 10</a>atha śukapūrvī devaputro vaṇig iva labdhalābhaḥ, sasyasaṁpanna iva karṣakaḥ śūra iva vijitasaṁgrāmaḥ, sarvarogaparimukta ivāturo yayā vibhūtyā bhagavatsakāśam āgatas tayaiva vibhūtyā svabhavanaṁ gataḥ ||</p>
<p><a class='ref sc' id='sc11' href='#sc11'>SC 11</a>bhikṣavaḥ pūrvarātrāpararātraṁ jāgarikāyogam anuyuktā viharanti | tair dṛṣṭo bhagavato ’ntike udāro ’vabhāsaḥ | yaṁ dṛṣṭvā saṁdigdhā bhagavantaṁ paprachuḥ: kiṁ bhagavann asyāṁ rātrau bhagavantaṁ darśanāya brahmā sahāṁpatiḥ śakro devendraś catvāro lokapālā upasaṁkrāntāḥ? bhagavān āha: na bhikṣavo brahmā sahāṁpatir na śakro devendro nāpi catvāro lokapālā māṁ darśanāyopasaṁkrāntāḥ | api tu dṛṣṭaḥ sa yuṣmābhiḥ śuko yena vayaṁ tasmin vanaṣaṇḍe rātriṁ vastum upanimintritā iti? bhikṣava ūcuḥ: evaṁ bhadanteti | bhagavān āha: sa eṣa bhikṣavaḥ kālaṁ kṛtvā, praṇīteṣū deveṣu trāyastriṁśeṣūpapanna iti | bhikṣava ūcuḥ: kāni bhadanta śukapūrvakeṇa devaputreṇa karmāṇi kṛtāni yena śukeṣūpapannaḥ, kāni karmāṇi kṛtāni yena deveṣūpapannaḥ, satyadarśanaṁ ca kṛtam iti | bhagavān āha: śukapūrvakeṇaiva bhikṣavo devaputreṇa pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | śukapūrvakeṇa devaputreṇa karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:</p>
<blockquote class='gatha'>
<p><a class='ref sc' id='sc12' href='#sc12'>SC 12</a>na praṇaśyanti karmāṇi api kalpaśatair api<br>
sāmagrīṁ prāpya kālaṁ ca phalanti khalu dehinām || <a class='ref vns' id='vns56.6' href='#vns56.6'>Verse 56.6</a></p>
</blockquote>
<p><a class='ref sc' id='sc13' href='#sc13'>SC 13</a>bhūtapūrvaṁ bhikṣavo ’tīte ’dhvani asminn eva bhadrake kalpe viṁśativarṣasahasrāyuṣi prajāyāṁ kāśyapo nāma samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa vārāṇasīṁ nagarīm upaniśritya viharati sma | tasyānyatama upāsakaḥ | tena śikṣāśaithilyaṁ kṛtam | tasya karmaṇo vipākāc chukeṣūpapannaḥ | yan mayāntike cittaṁ prasāditam, tena deveṣūpapannaḥ | yat tena pariṣiṣṭāni śikṣāpadāni rakṣitāni, tena satyadarśanaṁ kṛtam | iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc14' href='#sc14'>SC 14</a>idam avocad bhagavān | āttamanasas te bhikṣavo bhagavato bhāṣitam abhyanandan ||<a class='ref vai' id='vai145' href='#vai145'>Vai 145</a></p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
