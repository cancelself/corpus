<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs58' lang='san'>
<header>
<ul>
<li class='division'>Avadānaśatakam |</li>
<li class='vagga'>ṣaṣṭho vargaḥ |</li>
</ul>
<h1>58. mahiṣaḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ <a class='ref vai' id='vai148' href='#vai148'>Vai 148</a> saśrāvakasaṁghaḥ kośaleṣu janapadeṣu cārikāṁ carann anyatamavanaṣaṇḍam anuprāptaḥ | tatra ca vanaṣaṇḍe mahān mahiṣīyūthaḥ prativasati, pañcamātrāṇi ca mahiṣīpālaśatāni | yāvat tatrānyatamo mahiṣo balavān parameṇa balena samanvāgataḥ | sa paramanuṣyāṇāṁ gandham āghrāya pṛṣṭhato ’nudhāvati | bhagavāṁś ca taṁ pradeśam anuprāpatḥ | tato mahiṣīpālair bhagavān saśrāvakasaṁgho dūrata eva dṛṣṭaḥ | tatas tair uccaiḥ śabdair uktaḥ: bhagavan, imaṁ mārgaṁ varjaya, duṣṭamahiṣo ’tra prativasatīti | bhagavān āha: alpotsukā bhavantu bhavantaḥ | vayam atra kālajñā bhaviṣyāma iti | athāsau duṣṭamahiṣo bhagavantaṁ dūrata eva dṛṣṭvā lāṅgūlam unnāmya yena bhagavāṁs tena pradhāvitaḥ | tato bhagavatā purastāt pañca <span class='var' title='Speyer: keśariṇaḥ saṭadhāriṇaḥ'>kesariṇaḥ saṭādhāriṇaḥ</span> siṁhā nirmitāḥ, vāme dakṣiṇe ca pārśve dvāv agniskandhau, upariṣṭān mahatyayomayī śilā | tataḥ sa mahiṣaḥ samantato mahābhayaṁ dṛṣṭvā bhagavataḥ pādau niśritya dīnavadanaś ca bhagavantaṁ <span class='var' title='Speyer: prekṣate'>prekṣyate</span> | tato ’sya bhagavatā tanmayyā gatyās tanmayyā yonyās tribhiḥ pādair dharmo deśitaḥ: iti hi bhadramukha sarvasaṁskārā anityāḥ, sarvadharmā anātmānaḥ, śāntaṁ nirvāṇam iti | jātiś ca smāritā | sa śrutvā rodituṁ pravṛttaḥ | atha bhagavāṁs tasyāṁ velāyāṁ gāthe bhāṣate:</p>
<blockquote class='gatha'>
<p><a class='ref sc' id='sc2' href='#sc2'>SC 2</a>idānīṁ kiṁ kariṣyāmi tiryagyonigatasya te<br>
akṣaṇapratipannasya kiṁ rodiṣi nirarthakam || <a class='ref vns' id='vns58.1' href='#vns58.1'>Verse 58.1</a></p>
<p><a class='ref sc' id='sc3' href='#sc3'>SC 3</a>sādhu prasādyatāṁ cittaṁ mayi kāruṇike jine<br>
tiryagyoniṁ virāgyeha tataḥ svargaṁ gamiṣyasi || AVŚ_58.2|| iti ||</p>
</blockquote>
<p><a class='ref sc' id='sc4' href='#sc4'>SC 4</a>athāsau duṣṭamahiṣaḥ svāśrayaṁ jugupsamāno ’nāhāratāṁ pratipannaḥ | dīptāgnayas tiryagyonigatāḥ prāṇinaḥ | sa āśu kālaṁ kṛtvā praṇīteṣu deveṣu trāyastriṁśeṣūpapannaḥ ||</p>
<p><a class='ref sc' id='sc5' href='#sc5'>SC 5</a>dharmatā khalu devaputrasya vā devakanyāyā vā aciropapannasya trīṇi cittāny utpadyante: kutaś cyutaḥ, kutropapannaḥ kena karmaṇeti | sa paśyati: tiryagbhyaś cyutaḥ praṇīteṣu deveṣu trāyastriṁśeṣūpapannaḥ, bhagavato ’ntike cittam abhiprasādyeti | atha mahiṣapūrviṇo devaputrasyaitad abhavat: na mama pratirūpaṁ syād yad ahaṁ paryuṣitaparivāso bhagavantaṁ darśanāyopasaṁkrāmeyam | yanv aham aparyuṣitaparivāsa eva bhagavantaṁ darśanāyopasaṁkrāmeyam iti | atha mahiṣapūrvī devaputraś calavimalakuṇḍaladharo hārārdhahāravirājitagātro maṇiratnavicitracūḍaḥ kuṅkumatamālapatraspṛkkādisaṁsṛṣṭagātras tasyām eva rātrau divyānām utpalapadmakumudapuṇḍarīkamandāravāṇāṁ puṣpāṇām utsaṅgaṁ pūrayitvā sarvaṁ taṁ vanaṣaṇḍam udāreṇāvabhāsenāvabhāsya bhagavantaṁ puṣpair avakīrya bhagavataḥ purastān niṣaṇṇo dharmaśravaṇāya | atha bhagavān mahiṣapūrviṇo devaputrasyāśayānuśayaṁ dhātuṁ prakṛtiṁ ca jñātvā tādṛśīṁ caturāryasatyasaṁprativedhikīṁ dharmadeśanāṁ kṛtavān, yāṁ śrutvā mahiṣapūrviṇā devaputreṇa viṁśatiśikharasamudgataṁ satkāyadṛṣṭiśailaṁ jñānavajreṇa bhitvā srotaāpattiphalaṁ sākṣātkṛtam | sa dṛṣṭasatyas trir udānam udānayati: idam asmākaṁ bhadanta na mātrā kṛtaṁ na pitrā na rājñā na <a class='ref vai' id='vai149' href='#vai149'>Vai 149</a> devatābhir neṣṭena svajanabandhuvargeṇa na pūrvapretair na śramaṇabrāhmaṇair yad bhagavatāsmākaṁ kṛtam | ucchoṣitā rudhirāśrusamudrāḥ, laṅghitā asthiparvatāḥ, pihitāny apāyadvārāṇi, vivṛtāni svargamokṣadvārāṇi, pratiṣṭhāpitāḥ smo devamanuṣyeṣu | āha ca:</p>
<blockquote class='gatha'>
<p><a class='ref sc' id='sc6' href='#sc6'>SC 6</a>tavānubhāvāt pihitaḥ sughoro<br>
hy apāyamārgo bahudoṣayuktaḥ |<br>
apāvṛtā svargagatiḥ supuṇyā<br>
nirvāṇamārgaś ca mayopalabdhaḥ || <a class='ref vns' id='vns58.3' href='#vns58.3'>Verse 58.3</a></p>
<p><a class='ref sc' id='sc7' href='#sc7'>SC 7</a>tvadāśrayāc cāptam apetadoṣaṁ<br>
mayādya śuddhaṁ <span class='var' title='suviśuddha cakṣuḥ [Speyer]'>suviśuddhacakṣuḥ</span> |<br>
prāptaṁ ca śāntaṁ padam āryakāntaṁ<br>
tīrṇaś ca duḥkhārṇavapāram asmi || <a class='ref vns' id='vns58.4' href='#vns58.4'>Verse 58.4</a></p>
<p><a class='ref sc' id='sc8' href='#sc8'>SC 8</a>naravarendra narāmarapūjita<br>
vigatajanmajarāmaraṇāmayam<br>
bhavasahasrasudurlabhadarśana<br>
saphalam adya mune tava darśanam || <a class='ref vns' id='vns58.5' href='#vns58.5'>Verse 58.5</a></p>
<p><a class='ref sc' id='sc9' href='#sc9'>SC 9</a>avanamya tataḥ pralambahāraś<br>
caraṇau dvāv abhivandya jātaharṣaḥ<br>
parigamya ca dakṣiṇaṁ jitāriṁ<br>
suralokābhimukho divaṁ jagāma || <a class='ref vns' id='vns58.6' href='#vns58.6'>Verse 58.6</a></p>
</blockquote>
<p><a class='ref sc' id='sc10' href='#sc10'>SC 10</a>atha tair mahiṣīpālaiḥ sa udāro ’vabhāso dṛṣṭaḥ, yaṁ dṛṣṭvā kutūhalajātā bhagavantaṁ paprachuḥ: ka eṣa bhagavan, rātrau divyam avabhāsaṁ kṛtvā bhagavatsakāśam anuprāpta iti | bhagavān āha: sa eṣa bhavanto mahiṣo mamāntike cittam abhiprasādya kālagataḥ praṇīteṣu deveṣu trāyastriṁśeṣūpapannaḥ | so ’syāṁ rātrau matsakāśam upasaṁkrāntaḥ | tasya mayā dharmo deśitaḥ | sa dṛṣṭasatyaḥ svabhavanaṁ gataḥ | tatas te mahiṣīpālāḥ paraṁ vismayam āpannāḥ: āścaryaṁ yan nāma ayaṁ tiryagyonigato bhūtvā bhagavantaṁ kalyāṇamitram āsādya deveṣūpapannaḥ, satyadarśanaṁ ca kṛtam | kathaṁ nāma vayaṁ manuṣyabhūtā viśeṣaṁ nādhigacchemeti? tatas te buddhaṁ bhagavantaṁ saśrāvakasaṁghaṁ praṇītenāhāreṇa saṁtarpya bhagavato ’ntike pravrajitāḥ | tair yujyamānair ghaṭamānair vyāyacchamānaiḥ sarvakleśaprahāṇād arhatvaṁ sākṣātkṛtam ||</p>
<p><a class='ref sc' id='sc11' href='#sc11'>SC 11</a>bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta mahiṣapūrvikeṇa devaputreṇa karmāṇi kṛtāni yena mahiṣeṣūpapannaḥ? ebhiś ca mahiṣīpālaiḥ kiṁ karma kṛtaṁ yenāhartvaṁ sākṣātkṛtam? bhagavān āha: ebhir eva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | ebhiḥ karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:</p>
<blockquote class='gatha'>
<p><a class='ref sc' id='sc12' href='#sc12'>SC 12</a>na praṇaśyanti karmāṇi kalpakoṭiśatair api<br>
sāmagrīṁ prāpya kālaṁ ca phalanti khalu dehinām || <a class='ref vns' id='vns58.7' href='#vns58.7'>Verse 58.7</a></p>
</blockquote>
<p><a class='ref sc' id='sc13' href='#sc13'>SC 13</a>bhūtapūrvaṁ bhikṣavo ’tīte ’dhvani asminn eva bhadrake kalpe viṁśatisahasrāyuṣi prajāyāṁ kāśyapo nāma samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa vārāṇasīṁ nagarīm upaniśritya viharati<br>
<a class='ref vai' id='vai150' href='#vai150'>Vai 150</a> ṛṣipatane mṛgadāve | tatra ca kāle bhikṣūṇāṁ viniścaye vartamāne tripiṭo bhikṣuḥ pañcaśataparivāro viniścaye ’avasthitaḥ | tatra ca bhikṣavaḥ śaikṣāśaikṣāḥ | te tripiṭaṁ praśnaṁ pṛcchanti | sa na śaknoti vyākartum | tena kupitena kharaṁ vākkarma niścāritam: ime ca mahiṣā kiṁ prajānantīti | śiṣyair apy asyoktam: ime mahiṣīpālāḥ kiṁ prajānantīti ||</p>
<p><a class='ref sc' id='sc14' href='#sc14'>SC 14</a>bhagavān āha: kiṁ manyadhve bhikṣavo yo ’sau mahiṣaḥ, ayam asau tripiṭaḥ | ye te śiṣyāḥ, ime te mahiṣīpālāḥ | tena karmaṇā pañca janmaśatāni mahiṣeṣūpapannāḥ | imāni ca pañca mahiṣīpālaśatāni saṁvṛttāni | yan mamāntike cittaṁ prasāditaṁ tena deveṣūpapannaḥ, satyadarśanaṁ ca kṛtam | tasmāt tarhi bhikṣava vāgduścaritaprahāṇāya vyāyantavyaṁ yathā ete doṣā na bhaviṣyanti ye mahiṣasya mahiṣīpālāṇāṁ ca | eṣa eva guṇagaṇo bhaviṣyati yas tasyaiva devaputrabhūtasya | ity evaṁ vo bhikṣavaḥ śikṣitavyam ||</p>
<p><a class='ref sc' id='sc15' href='#sc15'>SC 15</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
