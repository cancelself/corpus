<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs55' lang='san'>
<header>
<ul>
<li class='division'>Avadānaśatakam |</li>
<li class='vagga'>ṣaṣṭho vargaḥ |</li>
</ul>
<h1>55. vastram</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | yadā anāthapiṇḍadena gṛhapatinā buddhapramukhāya bhikṣusaṁghāya jetavanaṁ niryātitam, krameṇa <span class='supplied'>ca</span> koṭiśataṁ bhagavacchāsane dattam, tadā tasya buddhir abhavat: kim atrāścaryaṁ yad ahaṁ dānāni dadāmi, puṇyāni vā karomi, yanv ahaṁ daridrajanānugrahārthṁ śrāvastīnivāsino janakāyāc chandakabhikṣaṇaṁ kṛtvā bhagavantaṁ saśrāvakasaṁgham upatiṣṭheyam | evaṁ me mahājanānugrahaḥ kṛto bhaviṣyati, bahu cānena puṇyaṁ prasūtaṁ bhaviṣyatīti | tato ’nāthapiṇḍadena gṛhapatinā eṣa vṛttānto rājñe niveditaḥ | rājñā sarvasyāṁ śrāvastyāṁ ghaṇṭāghoṣaṇaṁ kāritam: śṛṇvantu bhavantaḥ śrāvastīnivāsinaḥ paurāḥ | adya saptame divase anāthapiṇḍado gṛhapatir hastiskandhābhirūḍhas tathāgatasya saśrāvakasaṁghasyārthāya cchandakabhikṣaṇaṁ kartukāmaḥ | yasya vo yan mātraṁ parityaktaṁ tad anupradātavyam iti | yāvat saptame divase anāthapiṇḍado gṛhapatir hastiskandhādhirūḍhas tathāgatasya saśrāvakasaṁghasyārthāya chandakabhikṣaṇaṁ kartuṁ pravṛttam | tatra yeṣāṁ yan mātro vibhavas te tan mātraṁ dātuṁ pravṛttāḥ | kecid dhāraṁ prayacchanti, kecit kaṭakam, kecit keyūram, kecij jātarūpamālām,<br>
<a class='ref vai' id='vai140' href='#vai140'>Vai 140</a> kecid aṅgulimudrām, kecin muktāhāram, kecid dhiraṇyam, kecit suvarṇam, kecid antaśaḥ kārṣāpaṇam | gṛhapatir api parānugrahārthaṁ pratigṛhṇāti ||</p>
<p><a class='ref sc' id='sc2' href='#sc2'>SC 2</a>yāvad anyatamā strī paramadaridrā | tayā tribhir māsaiḥ kṛcchreṇa paṭaka upārjitaḥ | sā taṁ paṭakaṁ prāvṛtya vīthīm avatīrṇā | anāthapiṇḍadaś ca tayā dūrata evāgacchan, śaṅkhapaṭahair vādyamānair avalokitaḥ | tayānyatama upāsakaḥ pṛṣṭaḥ: yadi tāvad ayaṁ gṛhapatir āḍhyo mahādhano mahābhoho ’ntarbhūmau nigūḍhāny api nidhānāni paśyati, kasmād ayaṁ parakulebhyo bhaikṣyam aṭatīti | sā upāsakenoktā: parānugrahārtham | ye ’samamarthā bhagavantaṁ saśrāvakasaṁghaṁ bhojayitum, teṣām arthe ’nugrahaṁ karoti | kathaṁ bahavaḥ sametā bhagavantaṁ pratipādayeyur iti | tatas tayā dārikāyā buddhir utpannā: ahaṁ tāvad akṛtapuṇyā, na me śaktir asti, yad aham ekākinī bhagavantaṁ saśrāvakasaṁghaṁ bhojanena pratipādayeyam | yanv aham atra kiṁcid anupradadyām iti | sā svakaṁ vibhavam avalokayantī na kiṁcit paśyati ṛte paṭakāt | sā cintayituṁ pravṛttā: yady aham ihasthaiva paṭakaṁ pradāsyāmi, nagnā bhaviṣyāmi | yanv ahaṁ śaraṇapṛṣṭham abhiruhya paṭakaṁ kṣipeyam iti | tataḥ sā śaraṇapṛṣṭham abhiruhya svaśarīrāt paṭakam avanīya anāthapiṇḍadasyopari kṣiptavatī | sā gṛhapatinā saṁlakṣitā: nūnam asyā eṣa eva vibhavo yad anayā śaraṇasaṁsthayā kṣiptam iti | tena svapauruṣeyāṇām ājñānupradattā | gacchantu bhavantaḥ, avalokayantu kenāyaṁ paṭakaḥ kṣipta iti | tair avalokitā yāvad utkuṭukā niṣaṇṇā | tatas taiḥ pṛṣṭā | tayā coktam: yo me vibhava āsīt sa me bhagavadguṇānukīrtanaṁ pratiśrutya <span class='var' title='Speyer: dāridrabhayabhītayā'>dāridryabhayabhītayā</span> tathāgatapramukhe bhikṣusaṁghe datta iti | tatas tair anāthapiṇḍadāya niveditam | tato ’nāthapiṇḍadena gṛhapatinā paramavismayajātenā sā dārikā vicitrair vastrair ābharaṇaiś cācchāditā | sā cālpāyuṣkā kālagatā praṇīteṣu deveṣu trāyastriṁśeṣūpapannā | upapannamātrāyās tasyās tathāvidhāni vastrāṇi prādurbhūtāni, na kasyacid anyasya devaputrasya vā devakanyāyā vā ||</p>
<p><a class='ref sc' id='sc3' href='#sc3'>SC 3</a>dharmatā khalu devaputrasya vā devakanyāyā vā aciropapannasya trīṇi cittāny utpadyante: kutaś cyutaḥ, kutropapannaḥ kena karmaṇeti | sā paśyati: manuṣyebhyaś cyutā praṇīteṣu deveṣu trāyastriṁśeṣūpapannā, bhagavataḥ paṭakapradānād iti | tato vastradāyikā devakanyā calavimalakuṇḍaladharā hārārdhahāravirājitagātrī maṇiratnavicitracūḍā kuṅkumatamālapatraspṛkkādisaṁsṛṣṭagātrī tām eva rātriṁ divyānām utpalapadmakumudapuṇḍarīkamandāravāṇām puṣpāṇām utsaṅgaṁ pūrayitvā sarvaṁ jetavanam udāreṇāvabhāsenāvabhāsya bhagavantaṁ puṣpair avakīrya bhagavataḥ purastān niṣaṇṇā dharmaśravaṇāya | atha bhagavān paṭakapradāyikāyā devakanyāyā āśayānuśayaṁ dhātuṁ prakṛtiṁ ca jñātvā tādṛśīṁ caturāryasatyasaṁprativedhikīṁ dharmadeśanāṁ kṛtavān, yāṁ śrutvā paṭakapradāyikāyā devakanyāyā viṁśatiśikharasamudgataṁ satkāyadṛṣṭiśailaṁ jñānavajreṇa bhitvā srotaāpattiphalaṁ sākṣātkṛtam | sā dṛṣṭasatyā trir udānam udānayati: idam asmākaṁ bhadanta na mātrā kṛtaṁ na pitrā na rājñā na devatābhir neṣṭena svajanabandhuvargeṇa na pūrvapretair na śramaṇabrāhmaṇair yad bhagavatāsmākaṁ <a class='ref vai' id='vai141' href='#vai141'>Vai 141</a> kṛtam | ucchoṣitā rudhirāśrusamudrāḥ, laṅghitā asthiparvatāḥ, pihitāny apāyadvārāṇi, vivṛtāni svargamokṣadvārāṇi, pratiṣṭhāpitāḥ smo devamanuṣyeṣu | āha ca:</p>
<blockquote class='gatha'>
<p><a class='ref sc' id='sc4' href='#sc4'>SC 4</a>tavānubhāvāt pihitaḥ sughoro<br>
hy apāyamārgo bahudoṣayuktaḥ |<br>
apāvṛtā svargagatiḥ supuṇyā<br>
nirvāṇamārgaś ca mayopalabdhaḥ || <a class='ref vns' id='vns55.1' href='#vns55.1'>Verse 55.1</a></p>
<p><a class='ref sc' id='sc5' href='#sc5'>SC 5</a>tvadāśrayāc cāptam apetadoṣaṁ<br>
mayādya śuddhaṁ <span class='var' title='suviśuddha cakṣuḥ [Speyer]'>suviśuddhacakṣuḥ</span> |<br>
prāptaṁ ca śāntaṁ padam āryakāntaṁ<br>
tīrṇā ca duḥkhārṇavapāram asmi || <a class='ref vns' id='vns55.2' href='#vns55.2'>Verse 55.2</a></p>
<p><a class='ref sc' id='sc6' href='#sc6'>SC 6</a>naravarendra narāmarapūjita<br>
vigatajanmajarāmaraṇāmayaṁ<br>
bhavasahasrasudurlabhadarśana<br>
saphalam adya mune tava darśanam || <a class='ref vns' id='vns55.3' href='#vns55.3'>Verse 55.3</a></p>
<p><a class='ref sc' id='sc7' href='#sc7'>SC 7</a>avanamya tataḥ pralambahārā<br>
caraṇau dvāv abhivandya jātaharṣā<br>
parigamya ca dakṣiṇaṁ jitāriṁ<br>
suralokābhimukhī divaṁ jagāma || <a class='ref vns' id='vns55.4' href='#vns55.4'>Verse 55.4</a></p>
</blockquote>
<p><a class='ref sc' id='sc8' href='#sc8'>SC 8</a>atha paṭapradāyikā devakanyā vaṇig iva labdhalābhaḥ, sasyasaṁpanna iva karṣakaḥ śūra iva vijitasaṁgrāmaḥ, sarvarogaparimukta ivāturo yayā vibhūtyā bhagavatsakāśam āgatā tayaiva vibhūtyā svabhavanaṁ gatā ||</p>
<p><a class='ref sc' id='sc9' href='#sc9'>SC 9</a>bhikṣavaḥ pūrvarātrāpararātraṁ jāgarikāyogam anuyuktā viharanti | tair dṛṣṭo bhagavato ’ntike udāro ’vabhāsaḥ | yaṁ dṛṣṭvā saṁdigdhā bhagavantaṁ paprachuḥ: kiṁ bhagavann asyāṁ rātrau bhagavantaṁ darśanāya brahmā sahāṁpatiḥ śakro devendraś catvāro lokapālā upasaṁkrāntāḥ? bhagavān āha: na bhikṣavo brahmā sahāṁpatir na śakro devendro nāpi catvāro lokapālā māṁ darśanāyopasaṁkrāntāḥ | yā daridradārikā anāthapiṇḍadasya gṛhapateś chandakabhikṣaṇaṁ kurvāṇasya paṭaṁ datvā kālagatā, praṇīteṣū deveṣu trāyastriṁśeṣūpapannā, sā imāṁ rātriṁ matsakāśam upasaṁkrāntā | tasyā mayā dharmo deśitaḥ | sā prasādajātā prakrāntā, dṛṣṭasatyā ca svabhavanaṁ gatā | tasmāt tarhi bhikṣava evaṁ śikṣitavyam: yad buddhadharmasaṁgheṣu kārān kariṣyāmo nāpakārān | ity evaṁ vo bhikṣavaḥ śikṣitavyam ||</p>
<p><a class='ref sc' id='sc10' href='#sc10'>SC 10</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
