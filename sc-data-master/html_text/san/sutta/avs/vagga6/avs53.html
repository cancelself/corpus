<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs53' lang='san'>
<header>
<ul>
<li class='division'>Avadānaśatakam |</li>
<li class='vagga'>ṣaṣṭho vargaḥ |</li>
</ul>
<h1>53. sālaḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | tena khalu punaḥ samayena śrāvastyāṁ sālabhañjikā nāma parva pratyupasthitam | tatrānekāni prāṇiśatasahasrāṇi saṁnipatya sālapuṣpāṇy ādāya krīḍanti ramante paricārayanti | yāvad anyatarā śreṣṭhidārikā sālapuṣpāṇy ādāya śrāvastīṁ praviśati | bhagavāṁś ca bhikṣugaṇaparivṛtaḥ śrāvastīṁ piṇḍāya caritvā nirgacchati | dadarśa sā dārikā buddhaṁ bhagavantaṁ dvātriṁśatā mahāpuruṣalakṣaṇaiḥ samalaṁkṛtam aśītyā cānuvyañjanair virājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamam iva ratnaparvataṁ samantato bhadrakam | dṛṣṭvā ca punaḥ prasādajātayā bhagavān sālapuṣpair avakīrṇaḥ | tataḥ pradakṣiṇīkṛtya pratinivṛttā: bhūyo ’nyāni gṛhasyārthe āneṣyāmīti | yāvad asau sālavṛkṣam adhirūḍhā patitā | bhagavataḥ kṛtopasthānā kālagatā praṇīteṣu deveṣu trāyastriṁśeṣūpapannā yāvat sālapuṣpavimānālaṁkṛtā devasamitim upasaṁkrāntā ||</p>
<p><a class='ref sc' id='sc2' href='#sc2'>SC 2</a>tasmiṁś ca kāle śakro devendraḥ sudharmāyāṁ devasabhāyāṁ devagaṇasya madhye buddhasya varṇaṁ bhāṣate, dharmasya saṁghasya ca varṇaṁ bhāṣate | dadarśa śakro devendras tāṁ devakanyāṁ sālapuṣpavimānālaṁkṛtām uttaptakuśalamūlām | dṛṣṭvā ca gāthayā pratyabhāṣata:</p>
<blockquote class='gatha'>
<p><a class='ref sc' id='sc3' href='#sc3'>SC 3</a>gātraṁ kena vimṛṣṭakāñcananibhaṁ padmotpalābhaṁ tava<br>
gātraśrīr atulā kṛteyam iha te dehāt prabhā niḥsṛtā<br>
vaktraṁ kena vibuddhapadmasadṛśaṁ cāmīkarābhaṁ tava<br>
brūhi tvaṁ mama devate phalam idaṁ yat karmajaṁ bhujyate || <a class='ref vns' id='vns53.1' href='#vns53.1'>Verse 53.1</a></p>
</blockquote>
<p><a class='ref sc' id='sc4' href='#sc4'>SC 4</a>devatā prāha:</p>
<blockquote class='gatha'>
<p><a class='ref sc' id='sc5' href='#sc5'>SC 5</a>saśrāvako narāditya ākīrṇo varalakṣaṇaiḥ<br>
tat karma kuśalaṁ kṛtvā rājate ’bhyadhikaṁ mama<br>
jalajenduviśuddhābhaṁ vadanaṁ kāntadarśanam || <a class='ref vns' id='vns53.2' href='#vns53.2'>Verse 53.2</a></p>
</blockquote>
<p><a class='ref sc' id='sc6' href='#sc6'>SC 6</a>śakraḥ prāha:</p>
<blockquote class='gatha'>
<p><a class='ref sc' id='sc7' href='#sc7'>SC 7</a>aho guṇamayaṁ kṣetraṁ sarvadoṣavivarjitam<br>
yatra nyastaṁ tvayā bījam iṣṭaṁ svargopapattaye || <a class='ref vns' id='vns53.3' href='#vns53.3'>Verse 53.3</a><a class='ref vai' id='vai135' href='#vai135'>Vai 135</a></p>
<p><a class='ref sc' id='sc8' href='#sc8'>SC 8</a>ko nārcayet pravarakāñcanarāśigauraṁ<br>
buddhaṁ viśuddhakamalāyatapatranetram<br>
yatrādhikārajanitāni varāṅganānāṁ<br>
rejur mukhāni kamalāyatalocanani || <a class='ref vns' id='vns53.4' href='#vns53.4'>Verse 53.4</a></p>
</blockquote>
<p><a class='ref sc' id='sc9' href='#sc9'>SC 9</a>dharmatā khalu devaputrasya vā devakanyāyā vā aciropapannasya trīṇi cittāny utpadyante: kutaś cyutaḥ, kutropapannaḥ kena karmaṇeti | sā paśyati: manuṣyebhyaś cyutā praṇīteṣu deveṣu trāyastriṁśeṣūpapannā, bhagavato ’ntike cittaṁ prasādyeti | atha tasyā devakanyāyā etad abhavat: na mama pratirūpaṁ syād yad ahaṁ paryuṣitaparivāsā bhagavantaṁ darśanāyopasaṁkrāmeyam | yanv aham aparyuṣitaparivāsā eva bhagavantaṁ darśanāyopasaṁkrāmeyam iti | atha sā devakanyā calavimalakuṇḍaladharā hārārdhahāravirājitagātrī maṇiratnavicitracūḍā kuṅkumatamālapatraspṛkkādisaṁsṛṣṭagātrī anekadevatāśatasahasraparivṛtā tenaiva sālapuṣpavimānena saha bhagavatsakāśam upasaṁkrāntā | bhagavantaṁ puṣpair avakīrya bhagavataḥ purastān niṣaṇṇā dharmaśravaṇāya | atha bhagavāṁs tasyā devatāyā āśayānuśayaṁ dhātuṁ prakṛtiṁ ca jñātvā tādṛśīṁ caturāryasatyasaṁprativedhikīṁ dharmadeśanāṁ kṛtavān, yāṁ śrutvā tayā devakanyayā viṁśatiśikharasamudgataṁ satkāyadṛṣṭiśailaṁ jñānavajreṇa bhitvā srotaāpattiphalaṁ sākṣātkṛtam | sā dṛṣṭasatyā trir udānam udānayati: idam asmākaṁ bhadanta na mātrā kṛtaṁ na pitrā na devatābhir na rājñā neṣṭena svajanabandhuvargeṇa na pūrvapretair na śramaṇabrāhmaṇair yad bhagavatāsmākaṁ kṛtam | ucchoṣitā rudhirāśrusamudrāḥ, laṅghitā asthiparvatāḥ, pihitāny apāyadvārāṇi, vivṛtāni svargamokṣadvārāṇi, pratiṣṭhāpitāḥ smo devamanuṣyeṣu | āha ca:</p>
<blockquote class='gatha'>
<p><a class='ref sc' id='sc10' href='#sc10'>SC 10</a>tavānubhāvāt pihitaḥ sughoro<br>
hy apāyamārgo bahudoṣayuktaḥ |<br>
apāvṛtā svargagatiḥ supuṇyā<br>
nirvāṇamārgaś ca mayopalabdhaḥ || <a class='ref vns' id='vns53.5' href='#vns53.5'>Verse 53.5</a></p>
<p><a class='ref sc' id='sc11' href='#sc11'>SC 11</a>tvadāśrayāc cāptam apetadoṣaṁ<br>
mayādya śuddhaṁ <span class='var' title='suviśuddha cakṣuḥ [Speyer]'>suviśuddhacakṣuḥ</span> |<br>
prāptaṁ ca śāntaṁ padam āryakāntaṁ<br>
tīrṇā ca duḥkhārṇavapāram asmi || <a class='ref vns' id='vns53.6' href='#vns53.6'>Verse 53.6</a></p>
<p><a class='ref sc' id='sc12' href='#sc12'>SC 12</a>naravarendra narāmarapūjita<br>
vigatajanmajarāmaraṇāmayaṁ<br>
bhavasahasrasudurlabhadarśana<br>
saphalam adya mune tava darśanam || <a class='ref vns' id='vns53.7' href='#vns53.7'>Verse 53.7</a> iti</p>
<p><a class='ref sc' id='sc13' href='#sc13'>SC 13</a>avanamya tataḥ pralambahārā<br>
caraṇau dvāv abhivandya jātaharṣā<br>
parigamya ca dakṣiṇaṁ jitāriṁ<br>
suralokābhimukhī divaṁ jagāma || <a class='ref vns' id='vns53.8' href='#vns53.8'>Verse 53.8</a></p>
</blockquote>
<p><a class='ref sc' id='sc14' href='#sc14'>SC 14</a>athāsau devakanyā vaṇig iva labdhalābhaḥ, sasyasaṁpanna iva karṣakaḥ śūra iva vijitasaṁgrāmaḥ, sarvarogaparimukta ivāturo yayā vibhūtyā bhagavatsakāśam āgatā tayaiva vibhūtyā svabhavanaṁ gatā ||<a class='ref vai' id='vai136' href='#vai136'>Vai 136</a></p>
<p><a class='ref sc' id='sc15' href='#sc15'>SC 15</a>bhikṣavaḥ pūrvarātrāpararātraṁ jāgarikāyogam anuyuktā viharanti | tair dṛṣṭo bhagavato ’ntike udāro ’vabhāsaḥ, yaṁ dṛṣṭvā saṁdigdhā bhagavantaṁ paprachuḥ: kiṁ bhadanta imāṁ rātriṁ brahmā sahāṁpatiḥ śakro devendraś catvāro lokapālā bhagavantaṁ darśanāyopasaṁkrāntāḥ? bhagavān āha: na bhikṣavo brahmā sahāṁpatir na śakro devendro nāpi catvāro lokapālā māṁ darśanāyopasaṁkrāntāḥ | api tu dṛṣṭā yuṣmābhiḥ sā dārikā, yayā aham antarmārgo sālapuṣpair avakīrṇaḥ? evaṁ bhadanta | saiṣā mamāntike cittam abhiprasādya kālagatā praṇīteṣū deveṣu trāyastriṁśeṣūpapannā | sā imāṁ rātriṁ matsakāśam upasaṁkrāntā | tasyā mayā dharmo deśitaḥ, dṛṣṭasatyā ca svabhavanaṁ gatā | tasmāt tarhi bhikṣava evaṁ śikṣitavyam: yac chāstāraṁ satkariṣyāmo gurukariṣyāmo mānayiṣyāmaḥ pūjayiṣyāmaḥ | śāstāraṁ satkṛtya gurukṛtya mānayitvā pūjayitvopaniśritya vihariṣyāmaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc16' href='#sc16'>SC 16</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
