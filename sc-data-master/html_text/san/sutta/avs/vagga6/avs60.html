<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs60' lang='san'>
<header>
<ul>
<li class='division'>Avadānaśatakam |</li>
<li class='vagga'>ṣaṣṭho vargaḥ |</li>
</ul>
<h1>60. haṁsāḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | śrāvastyāṁ rājā prasenajit kauśalo rājyaṁ kārayati ṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca praśāntakalikalahaḍimbaḍamaraṁ taskararogāpagataṁ śālīkṣugomahiṣīsaṁpannam akhilam akaṇṭakam | ekaputram iva rājyaṁ pālayati | yāvad apareṇa samayena rājā prasenajit kauśalo jetavanaṁ nirgato bhagavantaṁ darśanāyopasaṁkramituṁ paryupāsanāya | rājñā ca pañcālena rājñaḥ prasenajit kauśalasya prābhṛtaṁ pañca haṁsaśatāni preṣitāni | yadā rājā jetavanaṁ nirgatas tadā tāni pañca haṁsaśatāny upanāmitāni | tato rājñā prasenajitā teṣām abhayapradānaṁ datvā tatraiva jetavanae samutsṛṣṭāṇi | yadā bhagavān mahāśrāvakaparivṛto <span class='var' title='’śana [Speyer]'>’jine</span> upaniṣīdati, tadā te haṁsā bhagavatsakāśam upasaṁkrāmanti | bhagavān api tebhya ālopam anuprayacchanti mahāśrāvakāś ca | <a class='ref vai' id='vai153' href='#vai153'>Vai 153</a> te muktvā tṛptāḥ praṇītendriyās tiṣṭhanti | yadā bhagavān pratisaṁlayanād vyutthāya catasṛṇāṁ parṣadāṁ dharmaṁ deśayati, tadā te haṁsā bhagavatsakāśaṁ gatvā dharmaṁ śṛṇvanti | te cālpāyuṣkāḥ kālaṁ kṛtvā praṇīteṣu deveṣu trāyastriṁśeṣūpapannāḥ ||</p>
<p><a class='ref sc' id='sc2' href='#sc2'>SC 2</a>dharmatā khalu devaputrasya vā devakanyāyā vā aciropapannasya trīṇi cittāny utpadyante: kutaś cyutaḥ, kutropapannaḥ kena karmaṇeti | paśyanti haṁsebhyaś cyutāḥ praṇīteṣu deveṣu trāyastriṁśeṣūpapannāḥ, bhagavato ’ntike cittam abhiprasādyeti | atha haṁsapūrviṇo devaputrāś calavimalakuṇḍaladharā hārārdhahāravirājitagātrā maṇiratnavicitracūḍāḥ kuṅkumatamālapatraspṛkkādisaṁsṛṣṭagātrās tasyām eva rātrau divyānām utpalapadmakumudapuṇḍarīkamandāravāṇāṁ puṣpāṇām utsaṅgaṁ pūrayitvā sarvaṁ jetavanam udāreṇāvabhāsenāvabhāsya bhagavantaṁ puṣpair avakīrya bhagavataḥ purastān niṣaṇṇā dharmaśravaṇāya | atha bhagavān haṁsapūrviṇāṁ devaputrāṇām āśayānuśayaṁ dhātuṁ prakṛtiṁ ca jñātvā tādṛśīṁ caturāryasatyasaṁprativedhikīṁ dharmadeśanāṁ kṛtavān, yāṁ śrutvā haṁsapūrvibhir devaputrair viṁśatiśikharasamudgataṁ satkāyadṛṣṭiśailaṁ jñānavajreṇa bhitvā srotaāpattiphalaṁ prāptam | te dṛṣṭasatyā vaṇig iva labdhalābhāḥ, sasyasaṁpannā iva karṣakāḥ śūrā iva vijitasaṁgrāmāḥ, sarvarogaparimuktā ivāturāḥ yayā vibhūtyā bhagavatsakāśam āgatās tayaiva vibhūtyā svabhavanaṁ gatāḥ ||</p>
<p><a class='ref sc' id='sc3' href='#sc3'>SC 3</a>bhikṣavaḥ pūrvarātrāpararātraṁ jāgarikāyogam anuyuktā viharanti | tair dṛṣṭo bhagavato ’ntike udāro ’vabhāsaḥ | yaṁ dṛṣṭvā saṁdigdhā bhagavantaṁ paprachuḥ: kiṁ bhagavann imāṁ rātriṁ bhagavantaṁ darśanāya brahmā sahāṁpatiḥ śakro devendraś catvāro lokapālā upasaṁkrāntāḥ? bhagavān āha: na bhikṣavo brahmā sahāṁpatir na śakro devendro nāpi catvāro lokapālā māṁ darśanāyopasaṁkrāntāḥ | api tu dṛṣṭās te yuṣmābhir bhikṣavas tāni pañca haṁsaśatāni rājñā prasenajitā kauśalena ihotsṛṣṭāni? evaṁ bhadanta | tāni mamāntike cittam abhiprasādya kālagatāni, praṇīteṣu deveṣūpapannāni | tāny asyāṁ rātrau matsakāśam upasaṁkrāntāni | teṣāṁ mayā dharmo deśitaḥ | dṛṣṭasatyāni ca svabhavanaṁ gatāni ||</p>
<p><a class='ref sc' id='sc4' href='#sc4'>SC 4</a>bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta haṁsapūrvakair devaputraiḥ karmāṇi kṛtāni yena haṁseṣūpapannāḥ, kāni karmāṇi kṛtāni yena deveṣūpapannāḥ satyadarśanaṁ ca kṛtam iti? bhagavān āha: ebhir eva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | ebhiḥ karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:</p>
<blockquote class='gatha'>
<p><a class='ref sc' id='sc5' href='#sc5'>SC 5</a>na praṇaśyanti karmāṇi kalpakoṭiśatair api<br>
sāmagrīṁ prāpya kālaṁ ca phalanti khalu dehinām || <a class='ref vns' id='vns60.1' href='#vns60.1'>Verse 60.1</a><a class='ref vai' id='vai154' href='#vai154'>Vai 154</a></p>
</blockquote>
<p><a class='ref sc' id='sc6' href='#sc6'>SC 6</a>bhūtapūrvaṁ bhikṣavo asminn eva bhadrake kalpe viṁśativarṣasahasrāyuṣi prajāyāṁ kāśyapo nāma samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa vārāṇasīṁ nagarīm upaniśritya viharati ṛṣipatane mṛgadāve | tatraibhiḥ pravrajitaiḥ śikṣāśaithilyaṁ kṛtam | tena haṁseṣūpapannāḥ | yan mamāntike cittaṁ prasāditaṁ tena deveṣūpapannāḥ | yat pariśiṣṭāni śikṣāpadāni tena satyadarśanaṁ kṛtam iti | iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc7' href='#sc7'>SC 7</a>idam avocad bhagavān | āttamanasas te bhikṣavo bhagavato bhāṣitam abhyanandan ||<a class='ref vai' id='vai155' href='#vai155'>Vai 155</a></p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
