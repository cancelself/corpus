<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs57' lang='san'>
<header>
<ul>
<li class='division'>Avadānaśatakam |</li>
<li class='vagga'>ṣaṣṭho vargaḥ |</li>
</ul>
<h1>57. dūtaḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho rājagṛhe varṣā upagato veṇuvane kalandakanivāpe | atha anāthapiṇḍado gṛhapatir yena rājā prasenajit kauśalas tenopasaṁkrāntaḥ | upasaṁkramya rājānaṁ prasenajitaṁ jayenāyuṣā ca vardhayitvā vijñāpayati: yat khalu deva jānīyāś ciradṛṣṭo ’smābhir bhagavān | paritṛṣitāḥ smo bhagavato darśanāya | icchāmo vayaṁ bhagavantaṁ draṣṭum iti | tato rājā anāthapiṇḍadaṁ gṛhapatim uvāca: kaccit te gṛhapate śrutaṁ kutra bhagavān etarhi varṣā upagata iti? anāthapiṇḍada uvāca: śrutaṁ me deva bhagavān rājagṛhe varṣā upagata iti ||</p>
<p><a class='ref sc' id='sc2' href='#sc2'>SC 2</a>tato rājñā prasenajitā kauśalena anāthapiṇḍadādyaiś ca paurajānapadāmātyair anyatamaḥ puruṣo dūtyenāhūyoktaḥ: ehi tvaṁ bho puruṣa, yena bhagavāṁs tenopasaṁkrāma | upasaṁkramyāsmākaṁ vacanena bhagavataḥ pādau śirasā vandasva, alpābādhatāṁ ca pṛccha alpātaṅkaṁ ca laghūtthānatāṁ ca yātrāṁ ca balaṁ ca sukhaṁ cānavadyatāṁ ca sparśavihāratāṁ ca | evaṁ ca vada: rājā bhadanta kauśalaḥ śrāvastīnivāsinaś ca paurā ākāṅkṣanti bhagavato darśanam | evaṁ cāhuḥ: ciradṛṣṭo ’smābhir bhagavān | paritṛṣitāḥ smo bhagavato darśanāya | ichāmo vayaṁ bhagavantaṁ draṣṭum | sādhu bhagavāñ chrāvastīm āgacched anukampām upādāyeti | evaṁ deveti sa puruṣo rājñaḥ prasenajitaḥ kauśalasya sāmātyapaurajānapadasya pratiśrutya śrāvastīto ’nupūrveṇa cañcūryamāṇo rājagṛhaṁ nagaram anuprāptaḥ | tataḥ pūrvaṁ rājagṛhaṁ nagaram avalokya yena bhagavāṁs tenopasaṁkrāntaḥ | upasaṁkramya bhagavataḥ pādau śirasā vanditvaikānte niṣaṇṇaḥ | ekāntaniṣaṇṇaḥ sa puruṣo bhagavantam idam avocat: rājā bhadanta prasenajit kauśalaḥ śrāvastīnivāsinaś ca paurā bhagavataḥ pādau śirasā vanditvā alpābādhatāṁ pṛcchanti, alpātaṅkatāṁ ca laghūtthānatāṁ ca yātrāṁ ca balaṁ ca sukhaṁ cānavadyatāṁ ca sparśavihāratāṁ ca | evaṁ cāhuḥ: ciradṛṣṭo ’smābhir bhagavān | paritṛṣitāḥ smo bhagavato darśanāya | ichāmo vayaṁ bhagavantaṁ draṣṭum | sādhu bhagavāñ chrāvastīm āgacched anukampām upādāyeti | bhagavān āha: sacen me bhoḥ puruṣa rājā bimbisāro ’nujñāsyati; gamiṣyāmīti | tataḥ sa dūto rājānaṁ bimbisāram anujñāpya bhagavantam idam avocat: anujñāto ’si bhagavan rājñā bimbisāreṇa gamanāya, yasyedānīṁ bhagavān kālaṁ manyata iti | adhivāsayati bhagavāṁs tasya puruṣasya tūṣṇībhāvena ||</p>
<p><a class='ref sc' id='sc3' href='#sc3'>SC 3</a>atha bhagavāṁs trayāṇāṁ vārṣikāṇāṁ māsānām atyayāt kṛtacīvaro niṣṭhitacīvaraḥ samādāya pātracīvaraṁ mahatā parivāreṇa śrāvastyabhimukho ’bhijagāma | dūto ’pi rathābhirūḍhaḥ saṁprasthitaḥ | athāsau dadarśa buddhaṁ bhagavantaṁ padbhyāṁ saṁprasthitam | tato rathād avatīrya yena bhagavāṁs tenāñjaliṁ praṇamya bhagavantam idam avocat: pratigṛhyatāṁ bhagavann asmākīno ratho ’nukampām upādāyeti ||<a class='ref vai' id='vai146' href='#vai146'>Vai 146</a><br>
bhagavān āha:</p>
<blockquote class='gatha'>
<p><a class='ref sc' id='sc4' href='#sc4'>SC 4</a>ṛddhipādarathenāhaṁ samyagvyāyāmavartinā<br>
vicarāmi mahīṁ kṛtsnām akṣataḥ kleśakaṇṭhakaiḥ || <a class='ref vns' id='vns57.1' href='#vns57.1'>Verse 57.1</a> iti ||</p>
</blockquote>
<p><a class='ref sc' id='sc5' href='#sc5'>SC 5</a>dūtaḥ prāha: yady api bhagavān ṛddhipādayānayāyī; tathāpi tu kriyatāṁ mamānugrahārtham anukampeti | atha bhagavān dūtasyānugrahārtham ṛddhyā rathasyopari sthitaḥ | tato bhagavān rathābhirūḍhaḥ śrāvastīm anuprāptaḥ | dūtena ca rājñe niveditam | atha rājā sāmātyaḥ sapaurajānapado bhagavantaṁ pratyudgataḥ | tatraiva ca jetavane rātriṁvāsam upagato dharmaśravaṇāya | sa ca dūto ’lpāyuṣko dharmaṁ śrutvā tasyām eva rātrau kālagataḥ | sa kālaṁ kṛtvā praṇīteṣu deveṣu trāyastriṁśeṣūpapannaḥ ||</p>
<p><a class='ref sc' id='sc6' href='#sc6'>SC 6</a>dharmatā khalu devaputrasya vā devakanyāyā vā aciropapannasya trīṇi cittāny utpadyante: kutaś cyutaḥ, kutropapannaḥ kena karmaṇeti | sa paśyati: manuṣyebhyaś cyutaḥ praṇīteṣu deveṣu trāyastriṁśeṣūpapannaḥ, bhagavato ’ntike cittam abhiprasādyeti | atha dūtapūrviṇo devaputrasyaitad abhavat: na mama pratirūpaṁ syād yad ahaṁ paryuṣitaparivāso bhagavantaṁ darśanāyopasaṁkrāmeyam | yanv aham aparyuṣitaparivāsa eva bhagavantaṁ darśanāyopasaṁkrāmeyam iti | atha dūtapūrvī devaputraś calavimalakuṇḍaladharo hārārdhahāravirājitagātro maṇiratnavicitracūḍaḥ kuṅkumatamālapatraspṛkkādisaṁsṛṣṭagātras tasyām eva rātrau divyānām utpalapadmakumudapuṇḍarīkamandāravāṇām puṣpāṇām utsaṅgaṁ pūrayitvā sarvaṁ jetavanam udāreṇāvabhāsenāvabhāsya bhagavantaṁ puṣpair avakīrya bhagavataḥ purastān niṣaṇṇo dharmaśravaṇāya | atha bhagavān dūtapūrviṇo devaputrasyāśayānuśayaṁ dhātuṁ prakṛtiṁ ca jñātvā tādṛśīṁ caturāryasatyasaṁprativedhikīṁ dharmadeśanāṁ kṛtavān, yāṁ śrutvā dūtapūrviṇā devaputreṇa viṁśatiśikharasamudgataṁ satkāyadṛṣṭiśailaṁ jñānavajreṇa bhitvā srotaāpattiphalaṁ sākṣātkṛtam | sa dṛṣṭasatyas trir udānam udānayati: idam asmākaṁ bhadanta na mātrā kṛtaṁ na pitrā na rājñā na devatābhir neṣṭena svajanabandhuvargeṇa na pūrvapretair na śramaṇabrāhmaṇair yad bhagavatāsmākaṁ kṛtam | ucchoṣitā rudhirāśrusamudrāḥ, laṅghitā asthiparvatāḥ, pihitāny apāyadvārāṇi, vivṛtāni svargamokṣadvārāṇi, pratiṣṭhāpitāḥ smo devamanuṣyeṣu | āha ca:</p>
<blockquote class='gatha'>
<p><a class='ref sc' id='sc7' href='#sc7'>SC 7</a>tavānubhāvāt pihitaḥ sughoro<br>
hy apāyamārgo bahudoṣayuktaḥ |<br>
apāvṛtā svargagatiḥ supuṇyā<br>
nirvāṇamārgaś ca mayopalabdhaḥ || <a class='ref vns' id='vns57.2' href='#vns57.2'>Verse 57.2</a></p>
<p><a class='ref sc' id='sc8' href='#sc8'>SC 8</a>tvadāśrayāc cāptam apetadoṣaṁ<br>
mayādya śuddhaṁ <span class='var' title='suviśuddha cakṣuḥ [Speyer]'>suviśuddhacakṣuḥ</span> |<br>
prāptaṁ ca śāntaṁ padam āryakāntaṁ<br>
tīrṇaś ca duḥkhārṇavapāram asmi || <a class='ref vns' id='vns57.3' href='#vns57.3'>Verse 57.3</a></p>
<p><a class='ref sc' id='sc9' href='#sc9'>SC 9</a>naravarendra narāmarapūjita<br>
vigatajanmajarāmaraṇāmayaṁ<br>
bhavasahasrasudurlabhadarśana<br>
saphalam adya mune tava darśanam || <a class='ref vns' id='vns57.4' href='#vns57.4'>Verse 57.4</a></p>
<p><a class='ref sc' id='sc10' href='#sc10'>SC 10</a>avanamya tataḥ pralambahāraś<br>
caraṇau dvāv abhivandya jātaharṣaḥ<br>
parigamya ca dakṣiṇaṁ jitāriṁ<br>
suralokābhimukho divaṁ jagāma || <a class='ref vns' id='vns57.5' href='#vns57.5'>Verse 57.5</a><a class='ref vai' id='vai147' href='#vai147'>Vai 147</a></p>
</blockquote>
<p><a class='ref sc' id='sc11' href='#sc11'>SC 11</a>atha dūtapūrvī devaputro vaṇig iva labdhalābhaḥ, sasyasaṁpanna iva karṣakaḥ śūra iva vijitasaṁgrāmaḥ, sarvarogaparimukta ivāturo yayā hi vibhūtyā bhagavatsakāśam āgatas tayaiva vibhūtyā svabhavanaṁ gataḥ ||</p>
<p><a class='ref sc' id='sc12' href='#sc12'>SC 12</a>tato rājā prasenajid upariprāsādatalagatas tam udāram avabhāsaṁ dṛṣṭvā prabhātāyāṁ rajanyāṁ bhagavantaṁ papracha: kiṁ bhagavann imāṁ rātriṁ bhagavantaṁ darśanāya brahmā sahāṁpatiḥ śakro devendraś catvāro lokapālā upasaṁkrāntāḥ? bhagavān āha: na mahārāja brahmā sahāṁpatir na śakro devendro nāpi catvāro lokapālā māṁ darśanāyopasaṁkrāntāḥ, api tu tāvako dūtaḥ sa mamāntike cittam abhiprasādya kālagataḥ praṇīteṣū deveṣu trāyastriṁśeṣūpapannaḥ | sa imāṁ rātriṁ matsakāśam āgataḥ | tasya mayā dharmo deśitaḥ | sa dṛṣṭasatyaḥ svabhavanaṁ gata iti | tato rājā vismayajātaḥ kathayati: aho buddho aho dharmaḥ aho saṁgho yatra nāma parīttaṁ karma kṛtvā mahān vipāka iti | atha rājā prasenajit kauśalo bhagavato bhāṣitam abhinandyānumodya bhagavataḥ pādau śirasā vanditvotthāyāsanāt prakrāntaḥ ||</p>
<p><a class='ref sc' id='sc13' href='#sc13'>SC 13</a>tatra bhagavān bhikṣūn āmantrayate sma: tisra imā bhikṣavo ’graprajñaptayaḥ | katamās tisraḥ? buddhe agraprajñaptir dharme saṁghe ’graprajñaptiḥ | buddhe ’graprajñaptiḥ katamā? ye kecid satvā apadā vā dvipadā vā bahupadā vā rūpiṇo vā arūpiṇo va saṁjñino vā asaṁjñino vā naivasaṁjñino nāsaṁjñinaḥ, tathāgato ’rhan samyaksaṁbuddhas teṣām agra ākhyātaḥ | ye kecid buddhe ’bhiprasannāḥ, agre te ’bhiprasannāḥ | teṣām agre ’bhiprasannānām agra eva vipākaḥ pratikāṅkṣitavyo deveṣu vā devabhūtānāṁ manuṣyeṣu vā manuṣyabhūtānām | iyam ucyate buddhe ’graprajñaptiḥ | dharme ’graprajñaptiḥ katamā? ye kecid dharmāḥ saṁskṛtā vā asaṁskṛtā vā, virāgo dharmas teṣām agra ākhyātaḥ | ye kecid dharme ’bhiprasannā, agre te ’bhiprasannāḥ | teṣām agre ’bhiprasannānām agra eva vipākaḥ pratikāṅkṣitavyo deveṣu vā devabhūtānāṁ manuṣyeṣu vā manuṣyabhūtānām | iyam ucyate dharme agraprajñaptiḥ | saṁghe ’graprajñaptiḥ katamā? ye kecit saṁghā vā gaṇā vā pūgā vā pariṣado vā, tathāgataśrāvakasaṁghas teṣām agra ākhyātaḥ | ye kecit saṁghe ’bhiprasannāḥ, agre te ’bhiprasannāḥ | teṣām agre ’bhiprasannānām agra eva vipākaḥ pratikāṅkṣitavyo deveṣu vā devabhūtānāṁ manuṣyeṣu vā manuṣyabhūtānām | iyam ucyate saṁghe agraprajñaptiḥ ||</p>
<p><a class='ref sc' id='sc14' href='#sc14'>SC 14</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
