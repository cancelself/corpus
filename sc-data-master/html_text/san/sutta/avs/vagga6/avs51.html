<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs51' lang='san'>
<header>
<ul>
<li class='division'>Avadānaśatakam |</li>
<li class='vagga'>ṣaṣṭho vargaḥ |</li>
</ul>
<h1>51. kṛṣṇasarpaḥ</h1>
</header>
<p class='uddana'><a class='ref sc' id='sc1' href='#sc1'>SC 1</a>tasyoddānam:<br>
kṛṣṇasarpaś ca candraś ca sālaḥ śrīmatir eva ca<br>
vastraṁ śukaś ca dūtaś ca mahiṣaḥ poṣadhaś ca vai<br>
<span class='gap'>+ + + + +</span> haṁso bhavati paścimaḥ ||</p>
<p><a class='ref sc' id='sc2' href='#sc2'>SC 2</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho rājagṛham upaniśritya viharati veṇuvane kalandakanivāpe | rājagṛhe nagaradvāre ’nyataro gṛhapatir āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | sa ca matsarī kuṭukuñcaka āgṛhītapariṣkāraḥ kākāyāpi baliṁ na pradātuṁ vyavasyati | sa śramaṇabrāhmaṇavanīpakān dṛṣṭvā cittaṁ pradūṣayati | svake codyāne mahān hiraṇyasuvarṇasya rāśiḥ sthāpitaḥ | sa tatra gṛddho ’dhyavasitaḥ kālagataḥ ||</p>
<p><a class='ref sc' id='sc3' href='#sc3'>SC 3</a>sa kālaṁ kṛtvā tasyaivopari āśīviṣa utapanno mahān kṛṣṇasarpo dṛṣṭiviṣaḥ | atha ye tad udyānaṁ janakāyāḥ praviśanti, tān prekṣitamātreṇa jīvitād vyaparopayati | eṣa ca śabdo rājagṛhe nagare samantato visṛtaḥ: ye amukam udyānaṁ praviśanti, sarve te nidhanam upayāntīti | janakāyena ca rājñe bimbisārāya niveditam ||</p>
<p><a class='ref sc' id='sc4' href='#sc4'>SC 4</a>atha rājño bimbisārasyaitad abhavat: kas taṁ śakyati vinetum anyatra buddhād bhagavata iti | atha rājā bimbisāro mahājanakāyaparivṛto yena bhagavāṁs tenopasaṁkrāntaḥ | upasaṁkramya bhagavataḥ pādau śirasā vanditvaikānte niṣaṇṇaḥ | ekāntaniṣaṇṇaṁ rājānaṁ bimbisāraṁ bhagavān dharmyayā kathayā saṁdarśayati samādāpayati samuttejayati saṁpraharṣayati | anekaparyāyeṇa dharmyayā kathayā saṁdarśya samādāpya samuttejya saṁpraharṣya tūṣṇīm | atha rājā bimbisāra utthāyāsanād ekāṁsam uttarāsaṅgaṁ kṛtvā dakṣiṇaṁ jānumaṇḍalaṁ pṛthivyāṁ pratiṣṭhāpya yena bhagavāṁs tenāñjaliṁ praṇamya bhagavantam idam avocat: iha bhagavan rājagṛhe nagare ’muṣminn udyāne mahānāśīviṣaḥ kṛṣṇasarpo dṛṣṭiviṣaḥ prativasati, mahājanavipraghātaṁ karoti | sādhu bhagavāṁs tam vinayed anukampām upādāyeti | adhivāsayati bhagavān rājño bimbisārasya tūṣṇībhāvena | atha rājā bimbisāro bhagavatas tūṣṇībhāvenādhivāsanāṁ viditvā bhagavataḥ pādau śirasā vanditvotthāyāsanāt prakrāntaḥ ||</p>
<p><a class='ref sc' id='sc5' href='#sc5'>SC 5</a>atha bhagavāṁs tasyā eva rātrer atyayāt pūrvāhṇe nivāsya pātracīvaram ādāya yena tad udyānaṁ tenopasaṁkrāntaḥ | upasaṁkramya bhagavatā sūryasahasrātirekaprabhāḥ kanakavarṇā marīcaya utsṛṣṭāḥ, <a class='ref vai' id='vai129' href='#vai129'>Vai 129</a> yais tad udyānaṁ sarvam avabhāsitam | kalpasahasraparibhāvitāś ca maitryaṁśava utsṛṣṭāḥ, yair asya spṛṣṭamātraṁ śarīraṁ prahlāditam | atha sa āśīviṣa itaś cāmutaś ca prekṣitum ārabdhaḥ: kasya prabhāvān mama śarīraṁ prahlāditam iti | athāsau dadarśa buddhaṁ bhagavantaṁ dvātriṁśatā mahāpuruṣalakṣaṇaiḥ samalaṁkṛtam aśītyā cānuvyañjanair virājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamam iva ratnaparvataṁ samantato bhadrakam | sahadarśanāc cānena bhagavato ’ntike citaṁ prasāditaṁ | prassannacittasya ca bhagavatā tan mayyā gatyās tan mayyā yonyā dharmo deśitaḥ: bhadramukha tvayaivaitad dravyam upārjitam | yena tvam āśīviṣagatim upapāditaḥ | sādhu mamāntike cittaṁ prasādya, asmāc ca nidhānāc cittaṁ virāgaya | mā haiva itaḥ kālaṁ kṛtvā narakeṣūpapatsyasa iti | yadāsya bhagavatā jātiḥ smāritā, tadā rodituṁ pravṛttaḥ | atha bhagavāṁs tasyāṁ velāyāṁ gāthe bhāṣate:</p>
<blockquote class='gatha'>
<p><a class='ref sc' id='sc6' href='#sc6'>SC 6</a>idānīṁ kiṁ kariṣyāmi tiryagyonigatasya te<br>
akṣaṇapratipannasya kiṁ rodiṣi nirarthakam || <a class='ref vns' id='vns51.1' href='#vns51.1'>Verse 51.1</a></p>
<p><a class='ref sc' id='sc7' href='#sc7'>SC 7</a>sādhu prasādyatāṁ cittaṁ mahākāruṇike jine<br>
tiryagyoniṁ virāgyeha tataḥ svargaṁ gamiṣyasi || <a class='ref vns' id='vns51.2' href='#vns51.2'>Verse 51.2</a> iti ||</p>
</blockquote>
<p><a class='ref sc' id='sc8' href='#sc8'>SC 8</a>yāvad bhagavatā pātre prakṣipya veṇuvanaṁ nītaḥ | atrāntare rājñā māgadhena janakāyena ca śrutaṁ yathāsāv āśīviṣo bhagavatā vinīta iti ||</p>
<p><a class='ref sc' id='sc9' href='#sc9'>SC 9</a>athāsāv āśīviṣaḥ svāśrayaṁ jugupsamāno ’nāhāratā pratipannaḥ | bhagavato ’ntike cittaṁ prasādya kālagataḥ, praṇīteṣu deveṣu trāyastriṁśeṣūpapannaḥ<br>
dharmatā khalu devaputrasya vā devakanyāyā vā aciropapannasya trīṇi cittāny utpadyante: kutaś cyutaḥ kutropapannaḥ kena karmaṇeti | paśyati: āśīviṣebhyaś cyutaḥ, praṇīteṣu deveṣu trāyastriṁśeṣūpapannāḥ, bhagavato ’ntike cittaṁ prasādyeti || athāśīviṣapūrvakasya devaputrasyaitad abhavat: na mama pratirūpaṁ syāt, yad ahaṁ paryuṣitaparivāso bhagavantaṁ darśanāyopasaṁkrāmeyam | yan nu aham aparyuṣitaparivāsa eva bhagavantaṁ darśanāyopasaṁkrāmeyam iti | athāśīviṣapūrvako devaputraś calavimalakuṇḍaladharo hārārdhahāravirājitagātro maṇiratnavicitracūḍaḥ kuṅkumatamālapatraspṛkkādisaṁsṛṣṭagātras tasyām eva rātrau divyānām utpalapadmakumudapuṇḍarīkamandāravāṇāṁ puṣpāṇām utsaṅgaṁ pūrayitvā sarvaṁ veṇuvanaṁ kalandakanivāsam udāreṇāvabhāsenāvabhāsayan bhagavantaṁ puṣpair avakīrya bhagavataḥ purastān niṣaṇṇo dharmaśravaṇāya | atha bhagavān āśīviṣapūrvikasya devaputrasyāśayānuśayaṁ dhātuṁ prakṛtiṁ ca jñātvā tādṛśīṁ caturāryatyasaṁprativedhikīṁ dharmadeśanāṁ kṛtavān, yāṁ śrutvā āśīviṣapūrvakeṇa devaputreṇa viṁśatiśikharasamudgataṁ satkāyadṛṣṭiśailaṁ jñānavajreṇa bhitvā srotaāpattiphalaṁ prāptam | sa dṛṣṭasatyas trir udānam udānayati: idam asmākaṁ bhadanta na mātrā kṛtaṁ na pitrā na rājñā na devatābhir neṣṭena svajanabandhuvargeṇa na pūrvapretair na śramaṇabrāhmaṇair yad bhagavatāsmākaṁ kṛtam | ucchoṣitā rudhirāśrusamudrāḥ, laṅghitā asthiparvatāḥ, pihitāny apāyadvārāṇi, vivṛtāni svargamokṣadvārāṇi, pratiṣṭhāpitāḥ smo devamanuṣyeṣu | āha ca: <a class='ref vai' id='vai130' href='#vai130'>Vai 130</a></p>
<blockquote class='gatha'>
<p><a class='ref sc' id='sc10' href='#sc10'>SC 10</a>tavānubhāvāt pihitaḥ sughoro<br>
hy apāyamārgo bahudoṣayuktaḥ |<br>
apāvṛtā svargagatiḥ supuṇyā<br>
nirvāṇamārgaś ca mayopalabdhaḥ || <a class='ref vns' id='vns51.3' href='#vns51.3'>Verse 51.3</a></p>
<p><a class='ref sc' id='sc11' href='#sc11'>SC 11</a>tvadāśrayāc cāptam apetadoṣaṁ<br>
mayādya śuddhaṁ suviśuddhacakṣuḥ |<br>
prāptaṁ ca śāntaṁ padam āryakāntaṁ<br>
tīrṇaś ca duḥkhārṇavapāram asmi || <a class='ref vns' id='vns51.4' href='#vns51.4'>Verse 51.4</a></p>
<p><a class='ref sc' id='sc12' href='#sc12'>SC 12</a>naravarendra narāmarapūjita<br>
vigatajanmajarāmaraṇāmayaṁ<br>
bhavasahasrasudurlabhadarśana<br>
saphalam adya mune tava darśanam || <a class='ref vns' id='vns51.5' href='#vns51.5'>Verse 51.5</a> iti</p>
<p><a class='ref sc' id='sc13' href='#sc13'>SC 13</a>avanamya tataḥ pralambahāraḥ<br>
caraṇau dvāv abhivandya jātaharṣaḥ<br>
parigamya ca dakṣiṇaṁ jitārīṁ<br>
suralokābhimukho divaṁ jagāma || <a class='ref vns' id='vns51.6' href='#vns51.6'>Verse 51.6</a></p>
</blockquote>
<p><a class='ref sc' id='sc14' href='#sc14'>SC 14</a>athāśīviṣapūrvako devaputro vaṇig iva labdhalābhaḥ, saṁpannasasya iva karṣakaḥ śūra iva vijitasaṁgrāmaḥ, sarvarogaparimukta ivāturo yayā vibhūtyā bhagavatsakāśam upagatas tayaiva vibhūtyā tasyām eva rātrau rājño bimbisārasya sakāśam upasaṁkramya sarvaṁ rājakulam udāreṇāvabhāsenāvabhāsya rājānaṁ prabodhya etad uvāca: mahārāja uttiṣṭha uttiṣṭha, kiṁ svapiṣīti | atha rājā prabuddhaḥ paśyati tam udāram avabhāsaṁ taṁ ca devaputram | dṛṣṭvā prītamanās taṁ papraccha kas tvam iti | sa kathayati: ahaṁ sa dṛṣṭyāśīviṣo bhagavatā tatrodyāne vinītaḥ, kālaṁ kṛtvā praṇīteṣu deveṣu trāyastriṁśeṣūpapannaḥ | bhagavantaṁ ca me paryupāsya satyadarśanaṁ kṛtam | sa idānīṁ prabodhayāmi | gatvā tad udyānam amukasmāt pradeśān mahānidhānam utpāṭya mama nāmnā bhagavantaṁ saśrāvakasaṁghaṁ bhojaya, dakṣiṇādeśanāṁ ca kārayeti | adhivāsayati rājā bimbisāro devaputrasya tūṣṇībhāvena | athāśīviṣapūrvako devaputro rājñas tūṣṇībhāvenādhivāsanāṁ viditvā tatraivāntarhitaḥ ||</p>
<p><a class='ref sc' id='sc15' href='#sc15'>SC 15</a>atha sa rājā bimbisāras tasyām eva rātrau māgadhānāṁ paurajānapadānāṁ nivedya tad udyānaṁ gatvā nidhānam utpāṭya bhagavantaṁ saśrāvakasaṁghaṁ traimāsyaṁ bhojayitvā bhagavantaṁ papraccha: kāni bhagavann aśīviṣapūrvakeṇa devaputreṇa karmāṇi kṛtāni, yenāśīviṣeṣūpapannaḥ: kāni karmāṇi kṛtāni yena deveṣūpapannaḥ, satyadarśanaṁ ca kṛtam iti? bhagavān āha: yat tenātimātro lobha utpāditaḥ, śramaṇabrāhmaṇavanīpakānāṁ cāntike cittaṁ praduṣitam, tenāśīviṣeṣūpapannaḥ | yan mamāntike cittaṁ prasāditam, tena deveṣūpapannaḥ | kāśyape ca samykasaṁbuddhe upāsakabhūtena śaraṇagamanaśikṣāpadagrahaṇaṁ kṛtam, tena satyadarśanaṁ kṛtam iti | tasmāt tarhi mahārāja mātsaryaprahāṇāya vyāyantavyam | ete doṣā na bhaviṣyanti ye āśīviṣasya | eṣa eva guṇagaṇo bhaviṣyati, yas tasyaiva devaputrasyety evaṁ te mahārāja śikṣitavyam | atha rājā bimbisāro bhagavato bhāṣitam abhinandyānumodya bhagavataḥ pādau śirasā vanditvotthāyāsanāt prakrāntaḥ ||</p>
<p><a class='ref sc' id='sc16' href='#sc16'>SC 16</a>idam avocad bhagavān | āttamanasas te bhikṣavo ’nye ca devāsuragaruḍakinnaramahoragādayo bhagavato bhāṣitam abhyanandan ||<a class='ref vai' id='vai131' href='#vai131'>Vai 131</a></p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
