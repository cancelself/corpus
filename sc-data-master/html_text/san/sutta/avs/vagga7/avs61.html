<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs61' lang='san'>
<header>
<ul>
<li class='division'>Avadānaśatakam |</li>
<li class='vagga'>saptamo vargaḥ |</li>
</ul>
<h1>61. suvarṇābhaḥ</h1>
</header>
<p class='uddana'><a class='ref sc' id='sc1' href='#sc1'>SC 1</a>tasyoddānam<br>
suvarṇābhaḥ sugandhiś ca vapuṣmān balavān priyaḥ<br>
padmākṣo dundubhiḥ putrāḥ sūryo mallapatākayā ||</p>
<p><a class='ref sc' id='sc2' href='#sc2'>SC 2</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ kapilavastuni viharati nyagrodhārāme | kapilavastuni anyatamaḥ śākya āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | tena sadṛśāt kulāt kalatram ānītam | sa tayā sārdhaṁ krīḍati ramate paricārayati | tasya krīḍato ramamāṇasya paricārayataḥ patnī āpannasatvā saṁvṛttā | sā aṣṭānāṁ vā navānāṁ vā māsānām atyayāt prasūtā | dārako jāto ’bhirūpo darśanīyaḥ prāsādiko ’tikrānto mānuṣavarṇam asaṁprāptaś ca divyaṁ varṇaṁ jāmbūnadaniṣkasadṛśaḥ | suvarṇavarṇayā cānena prabhayā sarvaṁ kapilavastu nagaram avabhāsitam | taddarśanān mātāpitarāv anye ca kutūhalābhyāgatāḥ satvāḥ paraṁ vismayam āgatāḥ | cintayanti ca: kuto ’yam īdṛśaḥ satvaviśeṣa iti | tasya jātau jātimahaṁ kṛtvā nāmadheyaṁ vyavasthāpyate: kiṁ bhavatu dārakasya nāmeti | jñātaya ūcuḥ: yasmād anena jātena suvarṇavarṇayā prabhayā sarvaṁ kapilavastu nagaram avabhāsitam, tasmād bhavatu dārakasya suvarṇābha iti nāmeti | suvarṇābho dārako ’ṣṭābhyo dhātrībhyo ’nupradatto dvābhyām aṁsadhātrībhyāṁ dvābhyāṁ kṣīradhātrībhyāṁ dvābhyāṁ maladhātrībhyāṁ dvābhyāṁ krīḍanikābhyāṁ dhātrībhyām | so ’ṣṭābhir dhātrībhir unnīyate vardhyate kṣīreṇa dadhnā navanītena sarpiṣā sarpimaṇḍenānyaiś cottaptottaptair upakaraṇaviśeṣaiḥ | āśu vardhate hradastham iva paṅkajam | sa ca paṇḍito vyakto medhāvī śrāddho bhadraḥ kalyāṇāśaya ātmahitaparahitapratipannaḥ kāruṇiko mahātmā dharmakāmaḥ ||</p>
<p><a class='ref sc' id='sc3' href='#sc3'>SC 3</a>yāvad apareṇa samayena rūpamadamatto bahir adhiṣṭhānasya krīḍati | saṁbahulāś ca śākyā nyagrodhārāmaṁ gacchanti | tatas tena suvarṇābhena dṛṣṭāḥ pṛṣṭāś ca: kva bhavanto gacchantīti | tair uktam: nyagrodhārāmaṁ gacchāmo buddhaṁ bhagavantaṁ draṣṭum iti | suvarṇābhasya buddha ity aśrutapūrvaṁ nāma śrutvā sarvaromakūpāṇy āhṛṣṭani, paramaṁ ca kutūhalam utpannam | tasyaitad abhavat: yanv aham api buddhaṁ bhagavantaṁ darśanāyopasaṁkrāmeyam iti | so ’pi nyagrodhārāmaṁ gacchati | tatas tatra dadarśa suvarṇābhakumāro buddhaṁ bhagavantaṁ dvātriṁśatā mahāpuruṣalakṣaṇaiḥ samalaṁkṛtam aśītyā cānuvyañjanair virājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamam iva ratnaparvataṁ samantato bhadrakam | sahadarśanāc cāsya<br>
<a class='ref vai' id='vai156' href='#vai156'>Vai 156</a> yo ’sau rūpamadaḥ sa prativigataḥ | sa bhagavataḥ pādābhivandanaṁ kṛtvā purastān niṣaṇṇo dharmaśravaṇāya | tasya bhagavatā dharmo deśitaḥ | sa taṁ dharmaṁ śrutvā pravrajyābhilāṣī saṁvṛttaḥ | yāvan mātāpitarāv anujñāpya bhagavatsakāśam upasaṁkrāntaḥ | upasaṁkramya bhagavataḥ pādau śirasā vanditvā yena bhagavāṁs tenāñjaliṁ praṇamayya bhagavantam idam avocat: labheyāhaṁ bhadanta svākhyāte dharmavinaye pravrajyām upasaṁpadaṁ bhikṣubhāvam | careyam ahaṁ bhagavato ’ntike brahmacaryam iti | tato bhagavān gajabhujasadṛśaṁ suvarṇavarṇabāhum abhiprasārya suvarṇābhadārakam idam avocat: ehi kumāra, cara brahmacaryam iti |</p>
<blockquote class='gatha'>
<p><a class='ref sc' id='sc4' href='#sc4'>SC 4</a>ehīti coktaḥ sa tathāgatena muṇḍaś ca saṁghāṭiparītadehaḥ<br>
sadyaḥ praśāntendriya eva tasthāv evaṁ sthito buddhamanorathena || <a class='ref vns' id='vns61.1' href='#vns61.1'>Verse 61.1</a></p>
</blockquote>
<p><a class='ref sc' id='sc5' href='#sc5'>SC 5</a>yāvat saptāhāvaropitakeśaśmaśrur dvādaśavarṣopasaṁpanneryāpathaḥ pātrakaravyagrahasto bhagavataḥ purastāt sthitaḥ | tasya bhagavatā manasikāro dattaḥ | tena yujyamānena vyāyacchamānena ghaṭamānena idam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikaraṇavidhvaṁsanadharmatayā parāhatya sarvakleśaprahāṇād arhatvaṁ sākṣātkṛtam | arhan saṁvṛttaḥ traidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṁvitprāpto bhavalābhalobhasatkāraparāṅmukhaḥ | sendropendrāṇāṁ devānāṁ pūjyo mānyo ’bhivādyaś ca saṁvṛttaḥ |</p>
<p><a class='ref sc' id='sc6' href='#sc6'>SC 6</a>bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta suvarṇābhena karmāṇi kṛtāni yenaivaṁrūpo darśanīyaḥ prāsādikaḥ pravrajya <span class='var' title='Speyer: cāciraṁ'>ca acirād</span> arhatvaṁ sākṣātkṛtam iti | bhagavān āha: suvarṇābhenaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | suvarṇābhena karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:</p>
<blockquote class='gatha'>
<p><a class='ref sc' id='sc7' href='#sc7'>SC 7</a>na praṇaśyanti karmāṇi api kalpaśatair api<br>
sāmagrīṁ prāpya kālaṁ ca phalanti khalu dehinām || <a class='ref vns' id='vns61.2' href='#vns61.2'>Verse 61.2</a></p>
</blockquote>
<p><a class='ref sc' id='sc8' href='#sc8'>SC 8</a>bhūtapūrvaṁ bhikṣavo ’tīte ’dhvani ekanavate kalpe vipaśyī nāma samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa bandhumatīṁ rājadhānīm upaniśritya viharati | yāvad vipaśyī samyaksaṁbuddho buddhakāryaṁ kṛtvā indhanakṣayād ivāgnir nirupadhiśeṣe nirvāṇadhātau parinirvṛtaḥ | tato rājñā bandhumatā bhagavataḥ śarīre śarīrapūjāṁ kṛtvā samantayojanaḥ stūpaś catūratnamayaḥ pratiṣṭhāpitaḥ krośam uccatvena <a class='ref vai' id='vai157' href='#vai157'>Vai 157</a> | stūpamahaś ca prajñaptaḥ | yāvad anyatamo gṛhapatis tasmin stūpamahe vartamāne nirgataḥ | tena tasmāt stūpāt sauvarṇavarṇa ādarśaḥ patito dṛṣṭaḥ | sa tenāvataṁsakaṁ kārayitvā tatra stūpe āropitaḥ | gandhadhūpapuṣpārcanaṁ kṛtvā pādayor nipatya praṇidhānaṁ kṛtam: aham apy evaṁvidhānāṁ guṇānāṁ lābhī bhaviṣyāmi, evaṁvidham eva śāstāram ārāgayeyam iti ||</p>
<p><a class='ref sc' id='sc9' href='#sc9'>SC 9</a>bhagavān āha: kiṁ manyadhve bhikṣavo yo ’sau tena kālena tena samayena gṛhapatir āsīt, ayaṁ sa suvarṇābhaḥ | yat tena vipaśyinaḥ samyaksaṁbuddhasya stūpe kārāḥ kṛtāḥ, tenāsyaivaṁvidho rūpaviśeṣaḥ saṁvṛttaḥ | yat praṇidhānaṁ kṛtaṁ tad ihaiva janmany arhatvaṁ sākṣātkṛtam | iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc10' href='#sc10'>SC 10</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
