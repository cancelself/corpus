<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs69' lang='san'>
<header>
<ul>
<li class='division'>Avadānaśatakam |</li>
<li class='vagga'>saptamo vargaḥ |</li>
</ul>
<h1>69. sūryaḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ kapilavastuni viharati nyagrodhārāme | kapilavastuni anyatamaḥ śākya āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | tena sadṛśāt kulāt kalatram ānītam | sa tayā sārdhaṁ krīḍati ramate paricārayati | tasya krīḍato ramamāṇasya paricārayataḥ putro jāto ’bhirūpo darśanīyaḥ prāsādiko maheśākhyaḥ śirasi maṇiratnayuktaḥ | <span class='gap'>###</span> <span class='add'>Tib transl. seems to add a few sentences here, describing the sun line splendour of the gem on the crest.</span> <span class='corrected'>Cf. tasya maṇiratnasya prabhayā sarvaṁ gṛham avabhāsitaṁ sūryasyeva.</span> | tasya jatau jātimahaṁ kṛtvā nāmadheyaṁ vyavasthāpyate: kiṁ bhavatu dārakasya nāmeti | jñātaya ūcuḥ: yasmād asya dārakasya śirasi maṇiratnaṁ prādurbhūtam, tasya maṇiratnasya prabhayā sarvaṁ gṛham avabhāsitaṁ sūryasyeva, tasmād asya <a class='ref vai' id='vai171' href='#vai171'>Vai 171</a> sūryo nāma bhavatu iti | sūryo dārako ’ṣṭābhyo dhātrībhyo datto dvābhyām aṁsadhātrībhyāṁ dvābhyāṁ maladhātrībhyāṁ dvābhyāṁ kṣīradhātrībhyāṁ dvābhyāṁ krīḍanikābhyāṁ dhātrībhyām | so ’ṣṭābhir dhātrībhir unnīyate vardhyate kṣīreṇa dadhnā navanītena sarpiṣā sarpimaṇḍenānyaiś cottaptottaptair upakaraṇaviśeṣaiḥ | āśu vardhate hradastham iva paṅkajam | sa ca śrāddho bhadraḥ kalyāṇāśaya ātmahitaparahitapratipannaḥ kāruṇiko mahātmā dharmakāmaḥ prajāvatsalas tyāgaruciḥ pradānakauśalo mahati tyāge vartate |</p>
<p><a class='ref sc' id='sc2' href='#sc2'>SC 2</a>yāvad apareṇa samayena sūryo dārako nyagrodhārāmaṁ gataḥ | athāsau dadarśa buddhaṁ bhagavantaṁ dvātriṁśatā mahāpuruṣalakṣaṇaiḥ samalaṁkṛtam aśītyā cānuvyañjanair virājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamam iva ratnaparvataṁ samantato bhadrakam | sahadarśanāc cānena bhagavato ’ntike cittaṁ prasādya svaśirasi maṇiratnam uddhṛtya bhagavata upanāmitam | tataḥ prasādajāto bhagavataḥ pādābhivandanaṁ kṛtvā purastān niṣaṇṇo dharmaśravaṇāya | tato bhagavatā sūryasyānukampām upādāya tan maṇiratnam upagṛhyāśayānuśayaṁ dhātuṁ prakṛtiṁ ca jñātvā tādṛśī caturāryasatyasaṁprativedhikī dharmadeśanā kṛtā, yāṁ śrutvā tena sūryeṇa dārakeṇa viṁśatiśikharasamudgataṁ satkāyadṛṣṭiśailaṁ jñānavajreṇa bhitvā srotāpattiphalaṁ sākṣātkṛtam | sa dṛṣṭasatyo dānapradānāni datvā śramaṇabrāhmaṇavanīpakān duḥkhitān satvān saṁtarpayitvā mātāpitarāv anujñāpya bhagavataḥ śāsane pravrajitaḥ | tena yujyamānena ghaṭamānena vyāyacchamānena idam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣātkṛtam | arhan saṁvṛttaḥ traidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṁvitprāpto bhavalābhalobhasatkāraparāṅmukhaḥ | sendropendrāṇāṁ devānāṁ pūjyo mānyo ’bhivādyaś ca saṁvṛttaḥ ||</p>
<p><a class='ref sc' id='sc3' href='#sc3'>SC 3</a>bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta sūryeṇa dārakeṇa karmāṇi kṛtāny yena śirasi maṇiratnaṁ jātam, yena ca maheśākhyo ’rhatvaṁ ca prāptam iti | bhagavān āha: sūryeṇaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | sūryeṇa karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:</p>
<blockquote class='gatha'>
<p><a class='ref sc' id='sc4' href='#sc4'>SC 4</a>na praṇaśyanti karmāṇi kalpakoṭiśatair api<br>
sāmagrīṁ prāpya kālaṁ ca phalanti khalu dehinām || <a class='ref vns' id='vns69.1' href='#vns69.1'>Verse 69.1</a></p>
</blockquote>
<p><a class='ref sc' id='sc5' href='#sc5'>SC 5</a>bhūtapūrvaṁ bhikṣavo ’tīte ’dhvani ekanavate kalpe vipaśyī nāma samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa bandhumatīṁ rājadhānīm upaniśritya viharati | yāvad vipaśyī samyaksaṁbuddhaḥ <a class='ref vai' id='vai172' href='#vai172'>Vai 172</a> sakalaṁ buddhakāryaṁ kṛtvā indhanakṣayād ivāgnir nirupadhiśeṣe nirvāṇadhātau parinirvṛtaḥ, tasya rājñā bandhumatā śarīre śarīrapūjāṁ kṛtvā samantayojanaś catūratnamayaḥ stūpaḥ pratiṣṭhāpitaḥ krośam uccatvena | yatrānekāni prāṇiśatasahasrāṇi kārān kṛtvā svargamokṣaparāyaṇāni bhavanti | tatra stūpamaho vartate | śrāddhā brāhmaṇagṛhapatayo vicitrair gandhamālyavilepanaiś chatrair dhvajaiḥ patākābhiḥ pūjāṁ kurvanti | yāvad apareṇa puruṣeṇa rājñāḥ sakāśād dyūtaṁ krīḍataḥ <span class='var' title='Speyer: sūryāvabhāsaṁ'>sūryābhāsaṁ</span> maṇiratnaṁ nirjitam | tatas tena prasādajātena vipaśyinaś caitye varṣāsthālyāṁ samāropitam | tataḥ pādayor nipatya praṇidhānaṁ kṛtam: anenāhaṁ kuśalena cittotpādena deyadharmaparityāgena ca evaṁvidhānāṁ guṇānāṁ lābhī syām, evaṁvidhaṁ śāstāram ārāgayeyaṁ mā virāgayeyam, evaṁvidhena cūḍāyāṁ baddhena mātuḥ kukṣer nirgaccheyam iti ||</p>
<p><a class='ref sc' id='sc6' href='#sc6'>SC 6</a>bhagavān āha: kiṁ manyadhve bhikṣavo yo ’sau tena kālena tena samayena akṣadhūrta āsīt, ayaṁ sa sūryaḥ | yat tena vipaśyinaḥ stūpe ratnaṁ samāropitaṁ tenāsya śirasi maṇiratnaṁ prādurbhūtam | tenaiva hetunā abhirūpo darśanīyaḥ prāsādikaḥ | arhatvaṁ ca sākṣātkṛtam | iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc7' href='#sc7'>SC 7</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
