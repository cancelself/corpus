<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs79' lang='san'>
<header>
<ul>
<li class='division'>Avadānaśatakam |</li>
<li class='vagga'>aṣṭamo vargaḥ |</li>
</ul>
<h1>79. kṣemā</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | tena khalu samayena rājā prasenajit kauśalo rājā ca brāhmadatta ubhāv apy etau parasparaviruddhau | yāvad rājā prasenajit kauśalaḥ svaviṣayaparyantaṁ gatvā kāṣṭhavāṭaṁ baddhvāvasthitaḥ, rājā brahmadattaś ca caturaṅgabalakāyaṁ saṁnāhya hastikāyam aśvakāyaṁ rathakāyaṁ pattikāyaṁ nadyāḥ kūle kāṣṭhavāṭaṁ baddhvāvasthitaḥ | yāvad rājñā prasenajitkauśalena tatraivāgramahiṣī nītā | sa tayā sārdhaṁ krīḍati ramate paricārayati | brahmadatto ’pi devyā saha krīḍati ramate paricārayati | yenaikadivasa eva rājñaḥ prasenajitkauśalasya duhitā jātā, brahmadattasya putraḥ || yāvad ubhayor api skandhāvāre <span class='gap'>###</span> brahmadattasya skandhāvāre pravartate yenāyam evaṁvidha utsava iti | tair ākhyātam: rājño brahmadattasya putro jāta iti | brahmadattenāpi tathaiva pṛṣṭam | kathayanti: rājñaḥ prasenajito duhitā jāteti | tato rājñā brahmadattena rājñaḥ prasenajito dūtasaṁpreṣaṇaṁ kṛtam: śrutaṁ mayā yathā tava duhitā jāteti | diṣṭyā vardhase | asmākam api putro jātaḥ | kiṁ tu dīyatām eṣā dārikā mama putrāya | evaṁ kṛte sāṁbandhike yāvajjīvaṁ vairotsargaḥ kṛto bhaviṣyatīti | rājñā prasenajitā pratijñātam: evam bhavatv iti | tatas tābhyāṁ parasparaṁ prītau kṛtāyāṁ kṣeme jāte rājñā brahmadattena dārakasya jātau jātimahaṁ kṛtvā nāmadheyaṁ vyavasthāpitaṁ kṣemaṁkara iti | rājñā prasenajitā kauśalena dārikāyā jātāyā jātimahaṁ kṛtvā kṣemeti nāmadheyaṁ kṛtam | tāv ubhāv apy unnītau vardhitau | yāvat krameṇa mahāntau saṁvṛttau ||</p>
<p><a class='ref sc' id='sc2' href='#sc2'>SC 2</a>atha sa dārako dārikāyā hārārdhahāramālāṁ badhnan kaṇṭhemaṇīn preṣayati | yadāsau dārikā mahatī saṁvṛttā, tayā te pṛṣṭāḥ: kuta etāni prābhṛtāny āgacchanti? preṣyair vistareṇa sa <span class='var' title='Speyer: vṛttānta'>vṛtānta</span> āveditaḥ | śrutvā ca pitaraṁ vijñāpayāmāsa: tāta nāhaṁ kāmair arthinī, bhagavacchāsane pravrajiṣyāmi, anujānīhi māṁ tāteti | rājā kathayati: naitad dārike śakyaṁ mayā kartum, yasmāt tava janmani mama kṣemaṁ jātam iti | tato rājñā prasenajitā kauśalena rājño brahmadattasya dūtasaṁpreṣaṇaṁ kṛtam: eṣā me dārikā pravrajitum icchati | āgatyaināṁ gṛhāṇeti | yāvad rājñā brahmadattena divasaḥ pratigṛhītaḥ: saptame ’hani āgacchāmīti | yat te kṛtyaṁ vā karaṇīyaṁ vā tat kuruṣveti | eṣa vṛttāntaḥ kṣemayā dārikayā śrutaḥ: saptame divase vivāho bhaviṣyatīti | tataḥ kṣemā bhītā trastā saṁvignā āhṛṣṭaromakūpā śaraṇapṛṣṭham abhiruhya jetavanābhimukhī buddhaṁ bhagavantam āyācituṁ pravṛttā | āha ca: <a class='ref vai' id='vai195' href='#vai195'>Vai 195</a></p>
<blockquote class='gatha'>
<p><a class='ref sc' id='sc3' href='#sc3'>SC 3</a>kṛpakaruṇavihāro dhyāyamāno maharṣiḥ<br>
praśamadamavidhijñaḥ pāpahaḥ śāntacittaḥ<br>
mama vidhivadapāyān mocaya tvaṁ hi nāthaḥ<br>
śaraṇam upagatāhaṁ lokanāthaṁ hy anāthā || <a class='ref vns' id='vns79.1' href='#vns79.1'>Verse 79.1</a></p>
</blockquote>
<p><a class='ref sc' id='sc4' href='#sc4'>SC 4</a>atrāntare nāsti kiṁcid buddhānāṁ bhagavatām ajñātam adṛṣṭam aviditam avijñātam | dharmatā khalu buddhānāṁ bhagavatāṁ mahākāruṇikānāṁ lokānugrahapravṛtt<span class='supplied'>ak</span>ānām ekārakṣāṇām ekavīrāṇām advitīyānām advayavādināṁ śamathavipaśyanāvihāriṇāṁ tridamathavastukuśalānāṁ caturoghottīrṇānāṁ caturṛddhipādacaraṇatalasupratiṣṭhitānāṁ pañcāṅgaviprahīṇānāṁ pañcagatisamatikrāntānāṁ ṣaḍaṅgasamanvāgatānāṁ ṣaṭpāramitāparipūrṇānāṁ saptabodhyaṅgakusumāḍhyānām aṣṭāṅgamārgadeśikānāṁ navānupūrvavihārasamāpattikuśalānāṁ daśadiksamāpūrṇayaśasāṁ daśaśatavaśavartiprativiśiṣṭānāṁ trī rātres trir divasasya buddhacakṣuṣā lokaṁ vyavalokya jñānadarśanaṁ pravartate: ko hīyate ko vardhate kaḥ kṛcchraprāptaḥ kaḥ saṁkaṭaprāptaḥ kaḥ saṁbādhaprāptaḥ ko ’pāyapravaṇaḥ ko ’pāyaprāgbhāraḥ | kam aham apāyād uddhṛtya svarge mokṣe ca pratiṣṭhāpayeyam, kasyānavaropitāni kuśalamulāny avaropayeyam, kasyāvaropitāni paripācayeyam, kasya paripakvāni vimocayeyam | āha ca:</p>
<blockquote class='gatha'>
<p><a class='ref sc' id='sc5' href='#sc5'>SC 5</a>apy evātikramed velāṁ sāgaro makarālayaḥ<br>
na tu vaineyavatsānāṁ buddho velām atikramet || <a class='ref vns' id='vns2_79.1' href='#vns2_79.1'>Verse 2_79.1</a></p>
</blockquote>
<p><a class='ref sc' id='sc6' href='#sc6'>SC 6</a>atha bhagavān kṣemāyā vinayakālam avekṣya ṛddhyā upasaṁkrāntaḥ | upasaṁkramya tādṛśī caturāryasatyasaṁprativedhikī dharmadeśanā kṛtā, yāṁ śrutvā kṣemayā anāgāmiphalaṁ prāptam abhijñānirhāraś ca | atha kṣemā atikrāntakāmadhātau labdhapratiṣṭhā ||</p>
<p><a class='ref sc' id='sc7' href='#sc7'>SC 7</a>yāvat saptame divase vivāhakāle saṁprāpte pratyupasthite rājakumāre anekajanaśatasahāye vedīmadhyagatāyāṁ brāhmaṇena purohitena lājā ghṛtasarpiṣānupradattā | tato dārakadārikāhastasaṁśleṣaṇe kriyamāṇe kṣemā paśyatām anekeṣāṁ prāṇiśatasahasrāṇāṁ vitatapakṣa iva haṁsarājo gaganatalam abhiruhya vicitrāṇi prātihāryāṇi vidarśayitum ārabdhā | tato rājā prasenajit kauśalo rājā ca brahmadattaḥ kṣemaṁkaraś ca rājakumāro ’nye ca kutūhalābhyāgatāḥ satvā vismayam upagatāḥ pādayor nipatya vijñāpayitum ārabdhāḥ: marṣaya bhagini ya ete tvayā dharmāḥ sākṣātkṛtāḥ, asthānam etad yat tvaṁ kāmān parimuñjīthā iti | atha kṣemā gaganatalād avatīrya janakāyasya puraḥ sthitvā tathāvidhāṁ dharmadeśanāṁ kṛtavatī, yāṁ śrutvā anekaiḥ prāṇiśatasahasraiḥ satyadarśanaṁ kṛtam | tataḥ kṣemā dārikā pitaram anujñāpya bhagavatsakāśam upasaṁkrāntā | bhagavatā ca mahāprajāpatyāḥ saṁnyastā | tatas tayā pravrājitā upasaṁpāditā ca | tayā yujyamānayā ghaṭamānayā vyāyacchamānayā idam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣātkṛtam | arhantī <a class='ref vai' id='vai196' href='#vai196'>Vai 196</a> saṁvṛttā traidhātukavītarāgā samaloṣṭakāñcanā ākāśapāṇitalasamacittā vāsīcandanakalpā vidyāvidāritāṇḍakośā vidyābhijñāpratisaṁvitprāptā bhavalābhalobhasatkāraparāṅmukhā | sendropendrāṇāṁ devānāṁ pūjyā mānyā abhivādyā ca saṁvṛttā | yadā bhagavān bhikṣūn āmantrayate sma: eṣā agrā me bhikṣavo bhikṣuṇīnāṁ mama śrāvikāṇāṁ mahāprājñānāṁ mahāpratibhānāṁ yaduta kṣemā bhikṣuṇīti ||</p>
<p><a class='ref sc' id='sc8' href='#sc8'>SC 8</a>bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta kṣemayā karmāṇi kṛtāni yena mahāprājñānāṁ mahāpratibhānām agrā nirdiṣṭā | bhagavān āha: kṣemayaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | kṣemayā karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:</p>
<blockquote class='gatha'>
<p><a class='ref sc' id='sc9' href='#sc9'>SC 9</a>na praṇaśyanti karmāṇi kalpakoṭiśatair api<br>
sāmagrīṁ prāpya kālaṁ ca phalanti khalu dehinām || <a class='ref vns' id='vns3_79.1' href='#vns3_79.1'>Verse 3_79.1</a></p>
</blockquote>
<p><a class='ref sc' id='sc10' href='#sc10'>SC 10</a>bhūtapūrvaṁ bhikṣavo ’tīte ’dhvany asminn eva bhadrake kalpe viṁśativarṣasahasrāyuṣi prajāyāṁ kāśyapo nāma samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa vārāṇasīṁ nagarīm upaniśritya viharati ṛṣipatane mṛgadāve | yāvat tatrānyatarā śreṣṭhiduhitā bhagavataḥ kāsyapasya śāsane pravrajitā | tayā bhagavataḥ kāśyapasya śāsane dānapradānāni dattāni, dvādaśa varṣasahasrāṇi ca brahmacaryavāsaḥ paripālitaḥ, na ca kaścid guṇagaṇo ’dhigataḥ, yasyās tūpādhyāyikāyāḥ sakāśe pravrajitā āsīt, sā bhagavatā kāśyapena prajñāvatīnām agrā nirdiṣṭā | tatas tayā praṇidhānaṁ kṛtam: yathaiṣā upādhyāyikā prajñāvatīnām agrā nirdiṣṭā, evam aham apy anāgate ’dhvani yo ’sau bhagavatā kāśyapena uttaro nāma māṇavo vyākṛtaḥ: bhaviṣyasi tvaṁ māṇava varṣaśatāyuṣi prajāyāṁ śākyamunir nāma tathāgato ’rhan samyaksaṁbuddha iti, tasyāhaṁ śāsane pravrajitvā prajñāvatīnām agrā bhaveyam iti ||</p>
<p><a class='ref sc' id='sc11' href='#sc11'>SC 11</a>bhagavān āha: kiṁ manyadhve bhikṣavo yāsau tena kālena tena samayena śreṣṭhiduhitā, iyaṁ sā kṣemā bhikṣuṇī | yat tayā dānāni pradattāni, tenāḍhye kule pratyājātā | yat tayā dvādaśa varṣasahasrāṇi brahmacaryavāsaḥ paripālitaḥ, tenedānīm arhatvaṁ sākṣātkṛtam | iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc12' href='#sc12'>SC 12</a>idam avocad bhagavān | āttamanasas te bhikṣavo bhagavato bhāṣitam abhyanandan ||<a class='ref vai' id='vai197' href='#vai197'>Vai 197</a></p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
