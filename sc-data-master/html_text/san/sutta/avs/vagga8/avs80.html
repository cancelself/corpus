<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs80' lang='san'>
<header>
<ul>
<li class='division'>Avadānaśatakam |</li>
<li class='vagga'>aṣṭamo vargaḥ |</li>
</ul>
<h1>80. virūpā</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | tena khalu samayena prasenajit kauśalo rājyaṁ kārayati ṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca praśāntakalikalahaḍimbaḍamaraṁ taskararogāpagataṁ śālīkṣugomahiṣīsaṁpannam | priyam ivaikaputrakaṁ rājyaṁ pālayati | yāvat sa rājā anyatamayā devyā saha krīḍati ramate paricārayati | tasya krīḍato ramamāṇasya paricārayataḥ patnī āpannasatvā saṁvṛttā | sā aṣṭānāṁ vā navānāṁ vā māsānām atyayāt prasūtā | dārikā jātā aṣṭādaśabhir daurvarṇikair aṅgaiḥ samanvāgatā | tasyā jātau jātimahaṁ kṛtvā virūpeti nāmadheyaṁ vyavasthāpyate | yadā krameṇa mahatī saṁvṛttā, tadā yasmai pradīyate, sa tāṁ virūpeti kṛtvā na pratigṛhṇāti ||</p>
<p><a class='ref sc' id='sc2' href='#sc2'>SC 2</a>yāvad dakṣiṇāpathād gaṅgo nāma sārthavāho ’bhyāgato vistīrṇavibhavaḥ | tato rājñaḥ prasenajito buddhir utpannā: ayaṁ gaṅgasārthavāha etasyā doṣeṣv anabhijñaḥ | yanv aham asmai dāsyāmīti | tato rājñā rātrau saṁprāptāyāṁ <span class='var' title='Speyer: bhagne cakṣuṣpathe'>bhagnacakṣuṣpathe</span> gaṅgaṁ dūtenāhvāpya sā dārikā sarvālaṁkāravibhūṣitā bhāryārthe dattā gaṅgāya | <span class='gap'>###</span> gaṅgarasthā gaṅgarastheti saṁjñā prādurbhūtā ||</p>
<p><a class='ref sc' id='sc3' href='#sc3'>SC 3</a>yāvad gaṅgena sārthavāhena dvitīye divase prabhātāyāṁ rajanyāṁ sā dārikā dṛṣṭā paramabībhatsā | yāṁ dṛṣṭvā rājāpekṣayā na śaknoty avamoktum | svagṛhe dhārayati ||</p>
<p><a class='ref sc' id='sc4' href='#sc4'>SC 4</a>yāvad gaṅgaḥ sārthavāhaḥ kasmiṁścit parvaṇy upasthite goṣṭhikānāṁ madhyaṁ gataḥ | goṣṭhikaiś ca kriyākāraḥ kṛtaḥ: saha bhāryayā amukam udyānaṁ yo no yāsyati, sa goṣṭhikānāṁ pañca purāṇaśatāni daṇḍam anupradāsyatīti | tato gaṅgaḥ svagṛham āgatya śokāgāraṁ praviśya kare kapolaṁ kṛtvā cintāparo vyavasthitaḥ | tasya buddhir utpannā: varam ahaṁ daṇḍaṁ dadyām, na cāham etām eteṣāṁ darśayeyam | sahadarśanāc cāvagīto bhaviṣyāmīti | atha gaṅgo dvāraṁ baddhvā pañca purāṇaśatāni <a class='ref vai' id='vai198' href='#vai198'>Vai 198</a> daṇḍaṁ gṛhītvā goṣṭhikānāṁ madhyaṁ gataḥ | tato dārikāyā mahad daurmanasyam utpannam: kiṁ mamānenaivaṁvidhena jīvitena, yatra me na ca svāmicittaṁ sukhitam, na cāham | kim atra prāptakālam | ātmānaṁ ghātayiṣyāmīti | tato rajjuṁ gṛhītvā avarakaṁ praviṣṭā udbandhanahetoḥ ||</p>
<p><a class='ref sc' id='sc5' href='#sc5'>SC 5</a>atrāntare nāsti kiṁcid buddhānāṁ bhagavatām ajñātam adṛṣṭam aviditam avijñātam | dharmatā khalu buddhānāṁ bhagavatāṁ mahākāruṇikānāṁ lokānugrahapravṛtt<span class='supplied'>ak</span>ānām ekārakṣāṇām śamathavipaśyanāvihāriṇāṁ tridamathavastukuśalānāṁ caturoghottīrṇānāṁ caturṛddhipādacaraṇatalasupratiṣṭhitānāṁ pañcāṅgaviprahīṇānāṁ pañcagatisamatikrāntānāṁ ṣaḍaṅgasamanvāgatānāṁ ṣaṭpāramitāparipūrṇānāṁ saptabodhyaṅgakusumāḍhyānām aṣṭāṅgamārgadeśikānāṁ navānupūrvavihārasamāpattikuśalānāṁ daśabalabalināṁ daśadiksamāpūrṇayaśasāṁ daśaśatavaśavartiprativiśiṣṭānāṁ trī rātres trir divasasya buddhacakṣuṣā lokaṁ vyavalokya jñānadarśanaṁ pravartate: ko hīyate ko vardhate kaḥ kṛcchraprāptaḥ kaḥ saṁkaṭaprāptaḥ kaḥ saṁbādhaprāptaḥ kaḥ kṛcchrasaṁkaṭasaṁbādhaprāptaḥ, ko ’pāyanimnaḥ ko ’pāyapravaṇaḥ ko ’pāyaprāgbhāraḥ | kam aham apāyād uddhṛtya svarge mokṣe ca pratiṣṭhāpayeyam, kasyānavaropitāni kuśalamulāny avaropayeyam, kasyāvaropitāni paripācayeyam, kasya paripakvāni vimocayeyam | āha ca:</p>
<blockquote class='gatha'>
<p><a class='ref sc' id='sc6' href='#sc6'>SC 6</a>apy evātikramed velāṁ sāgaro makarālayaḥ<br>
na tu vaineyavatsānāṁ buddho velām atikramet || <a class='ref vns' id='vns80.1' href='#vns80.1'>Verse 80.1</a></p>
</blockquote>
<p><a class='ref sc' id='sc7' href='#sc7'>SC 7</a>tato bhagavatā jetavanāvasthitena kanakavarṇā prabhā utsṛṣṭā, yayā tad gṛhaṁ sūryasahasreṇevāvabhāsitam | ṛddhyā copasaṁkramya tadgalād udbandhanam avamucya dārikāṁ samāśvāsitavān | ṣaṇṇāṁ sthānānām āścaryādbhuto loke prādurbhāvaḥ | tathāgatasya tathāgatapraveditasya dharmavinayasya manuṣyatvasya āryāyatane pratyājātatvasya indriyair avikalatvasya kuśaladharmacchandakasya āścaryādbhuto loke prādurbhāvaḥ | tato bhagavatā tasyā dārikāyās tathāvidhā dharmadeśanā kṛtā, yāṁ śrutvā viṁśatiśikharasamudgataṁ satkāyadṛṣṭiśailaṁ jñānavajreṇa bhitvā srotāpattiphalaṁ sākṣātkṛtam | tato labdhaprasādayā bhagavān bhaktena pratipāditaḥ paṭena cācchāditaḥ | tato dārikāyā apagatā alakṣmīḥ | lakṣmīḥ prādurbhūtā | devakanyeva cāvarakam avabhāsamānā sthitā | bhagavān api prakrāntaḥ ||</p>
<p><a class='ref sc' id='sc8' href='#sc8'>SC 8</a>tato goṣṭhikānāṁ buddhir utpannā: nūnam asya bhāryā paramadarśanīyā saṁvṛttā | sa eṣa īrṣyāprakṛtir daṇḍam utsahate dātum, na ca tāṁ darśayitum icchati | yan nu vayam enaṁ viruddhair madyaiḥ pāyayitvā tāḍam ādāya gṛham asya gatvā bhāryāṁ paśyemeti | tatas tais taṁ ghanaghanena viruddhamadyena pānena <span class='var' title='Speyer: kṣīvaṁ'>kṣībaṁ</span> kṛtvā tāḍam apahṛtya gṛhaṁ gatvā dvāram avamucya dārikā dṛṣṭā | tato dṛṣṭvā paraṁ vismayam upagatāś cintayanti: sthāne ’sau na darśayaty asmākam iti | tatas te punar āgatya madyavaśāt suptam utthāpya <a class='ref vai' id='vai199' href='#vai199'>Vai 199</a> ūcuḥ: lābhās te gaṅga sulabdhāḥ, yasya te evaṁvidhā darśanīyā dāriketi | tato gaṅgo bhūyasyā mātrayā duḥkhī durmanā saṁvṛttā | daṇḍaḥ svayaṁ mayā dattaḥ, ahaṁ cāvagīto jāta iti | tato durmanāḥ svagṛham āgataḥ | dvāram avamucya tāṁ bhāryāṁ dṛṣṭavān vanadevatām iva kusumitamadhye ’tīva vibhrājamānām | tataḥ pṛcchati: bhadre kim etat? kiṁ kṛto rūpaviśeṣa iti | tatas tayā yathāvṛttaṁ svāmine samākhyātam | śrutvā tenāpi bhagavati śraddhā pratilabdhā ||</p>
<p><a class='ref sc' id='sc9' href='#sc9'>SC 9</a>yāvad asau dārikā krameṇa bhartāram anujñāpya bhagavacchāsane pravrajitā | tayā yujyamānayā ghaṭamānayā vyāyacchamānayā idam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣātkṛtam | arhantī saṁvṛttā traidhātukavītarāgā samaloṣṭakāñcanā ākāśapāṇitalasamacittā vāsīcandanakalpā vidyāvidāritāṇḍakośā vidyābhijñāpratisaṁvitprāptā bhavalābhalobhasatkāraparāṅmukhā | sendropendrāṇāṁ devānāṁ pūjyā mānyā abhivādyā ca saṁvṛttā ||</p>
<p><a class='ref sc' id='sc10' href='#sc10'>SC 10</a>bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kiṁ bhadanta gaṅgarasthayā karma kṛtam, yenāḍhye jātā | kiṁ karma kṛtaṁ yena virūpā saṁvṛttā, pravrajya cārhatvaṁ sākṣātkṛtam iti | bhagavān āha: gaṅgarasthayaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | gaṅgarasthayā karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:</p>
<blockquote class='gatha'>
<p><a class='ref sc' id='sc11' href='#sc11'>SC 11</a>na praṇaśyanti karmāṇi kalpakoṭiśatair api<br>
sāmagrīṁ prāpya kālaṁ ca phalanti khalu dehinām || <a class='ref vns' id='vns2_80.1' href='#vns2_80.1'>Verse 2_80.1</a></p>
</blockquote>
<p><a class='ref sc' id='sc12' href='#sc12'>SC 12</a>bhūtapūrvaṁ bhikṣavo ’tīte ’dhvani vārāṇasyāṁ nagaryām anyatamā śreṣṭhibhāryā caṇḍā rabhasā karkaśā | asati buddhānām utpāde pratyekabuddhā loka utpadyante hīnadīnānukampakāḥ prāntaśayanāsanabhaktā ekadakṣiṇīyā lokasya | yāvad anyataraḥ pratyekabuddhas tad gṛhaṁ praviṣṭo virūpaḥ | sa tayā bahu paribhāṣya gṛhān niṣkāsitaḥ: kenāyaṁ virūpo mama gṛhe praveśita iti | tataḥ pratyekabuddhas tasyā anugrahārthaṁ vitatapakṣa iva haṁsarājo gaganatalam abhyudgamya vicitrāṇi prātihāryāṇi vidarśayitum ārabdhaḥ | tataḥ śreṣṭhibhāryayā vipratisārajātayā <span class='gap'>###</span> <span class='supplied'>kṣamasvety uktaḥ</span> | yāvad asau kṣamitaḥ piṇḍakena pratipāditaś ca | praṇidhānaṁ ca kṛtam: yan mayā pratyekabuddhaḥ paribhāṣitaḥ, mā asya karmaṇo vipākam anubhaveyam, evaṁvidhānāṁ ca dharmāṇāṁ lābhinī syāṁ, prativiśiṣṭataraṁ ca śāstāram ārāgayeyam iti ||<a class='ref vai' id='vai200' href='#vai200'>Vai 200</a></p>
<p><a class='ref sc' id='sc13' href='#sc13'>SC 13</a>kiṁ manyadhve bhikṣavo yāsau śreṣṭhibhāryā, iyam asau gaṅgarasthā | yad anayā pratyekabuddhaḥ piṇḍakena pratipāditaḥ, tasya karmaṇo vipākenāḍhye rājakule pratyāgatā | yad virūpāvavādena samudācarya gṛhān niṣkāsitaḥ, tena virūpā saṁvṛttā | bhūyaḥ kāśyape bhagavati pravrajitā āsīt | tatrānayā paṭhitaṁ svādhyāyitaṁ skandhakauśalam āyatanakauśalaṁ pratītyasamutpādakauśalaṁ sthānāsthānakauśalaṁ kṛtam, brahmacaryavāsaś ca paripālitaḥ, tenedānīm arhatvaṁ sākṣātkṛtam | iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc14' href='#sc14'>SC 14</a>idam avocad bhagavān | āttamanasas te bhikṣavo bhagavato bhāṣitam abhyanandan ||<a class='ref vai' id='vai201' href='#vai201'>Vai 201</a></p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
