<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs72' lang='san'>
<header>
<ul>
<li class='division'>Avadānaśatakam |</li>
<li class='vagga'>aṣṭamo vargaḥ |</li>
</ul>
<h1>72. supriyā</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | tena khalu samayena anāthapiṇḍadasya gṛhapateḥ patnī āpannasatvā saṁvṛttā | sā aṣṭānāṁ vā navānāṁ vā māsānām atyayāt prasūtā | dārikā jātā abhirūpā darśanīyā prāsādikā sarvāṅgapratyaṅgopetā śrāvastyadhivāsino janakāyasyātīva priyā | tasyā jātau jātimahaṁ kṛtvā nāmadheyaṁ vyavasthāpyate: kiṁ bhavatu dārikāyā nāmeti | jñātaya ūcuḥ: yasmād iyaṁ priyā sarvajanasya, tasmād bhavatu dārikāyāḥ supriyeti nāmeti | jātismarā jātamātrā gāthāṁ bhāṣate: <a class='ref vai' id='vai178' href='#vai178'>Vai 178</a></p>
<blockquote class='gatha'>
<p><a class='ref sc' id='sc2' href='#sc2'>SC 2</a>dattaṁ hi dānaṁ bahu vālpakaṁ vā<br>
vistīryate kṣetraviśeṣayogāt<br>
tasmād dhi deyaṁ viduṣā prayatnāt<br>
buddhāya lokendrasureśvarāya || AVŚ_72.1||</p>
</blockquote>
<p><a class='ref sc' id='sc3' href='#sc3'>SC 3</a>āthāsyā mātāpitarāv anye ca gṛhavāsinas taṁ vākyavyāhāraṁ śrutvā bhītās trastāḥ saṁvignā <span class='var' title='Speyer: āhṛṣṭaromakūpāḥ'>ākṛṣṭaromakūpāḥ</span> kathayanti: piśācīva seyaṁ dāriketi | sā kathayati: amba nāhaṁ piśācī nāpi rākṣasī, kiṁ tarhi dārikā | icchāmi dānāni dātum iti | tato ’syā mātrā anāthapiṇḍadasya gṛhapater niveditam: evam eṣā dārikā brūta iti | tatas tena gṛhapatinā hṛṣṭatuṣṭapramuditena bhagavān antargṛhe sabhikṣusaṁgho bhojitaḥ, tasyāś ca nāmnā dakṣiṇādeśanaṁ kāritam ||</p>
<p><a class='ref sc' id='sc4' href='#sc4'>SC 4</a>yāvad asau dārikā krameṇa saptavarṣā saṁvṛttā, mātāpitarāv anujñāpya bhagavacchāsane pravrajitā | sā sarvāsāṁ bhikṣuṇīnām iṣṭā kāntā priyā manāpā | yāvat tatra kālena mahādurbhikṣaṁ prādurbhūtaṁ durbhikṣāntarakalpasadṛśam, yatrānekāni prāṇiśatasahasrāṇi annapānaviyogāt kālaṁ kurvanti | tatra bhagavān āyuṣmantam ānandam āmantrayate sma: gaccha ānanda, madvacanāt supriyāṁ vada: catasras te parṣadas traimāsyaṁ cīvarapiṇḍapātaśayanāsanaglānapratyayabhaiṣajyapariṣkāraiḥ pratipādayitavyā iti | tata āyuṣmān ānandaḥ supriyāṁ gatvovāca: bhagavān āha: catasras te pariṣadas traimāsyaṁ cīvarapiṇḍapātaśayanāsanaglānapratyayabhaiṣajyapariṣkāraiḥ pratipādayitavyā iti | tataḥ supriyā kṛtakarapuṭā bhagavata ājñāṁ śirasi kṛtvā kathayati: evam astv iti ||</p>
<p><a class='ref sc' id='sc5' href='#sc5'>SC 5</a>supriyā śrāvastīm abhisaṁprasthitā gocaravyavalokanārtham | yāvad eṣā pravṛttir anāthapiṇḍadena śrutā | sa tvaritaṁ supriyāyā agrato bhūtaḥ kathayati: supriye kva gacchasīti | sā kathayati: bhagavān āha traimāsyaṁ vaiyāvṛtyakarmaṇi niyukteti | anāthapiṇḍada uvāca: alpotsukā bhava, ahaṁ tvāṁ sarveṇa pravārayāmīti | supriyā kathayati: kim atrāścaryaṁ yadi tāto dṛṣṭasatyaḥ pravārayati samantato ’ntarhitāni nidhānāny abhisamīkṣya | ahaṁ tu daridrajanasyānugrahaṁ karomīti | tathā pañcabhir upāsakaśatair alpotsukā kriyate | mālikayā devyā, varṣākārayā kṣatriyayā, ṛṣidattapurāṇābhyāṁ sthapatibhyāṁ, viśākhayā mṛgāramātrā, rājñā prasenajitā | aṭavīgatā tatrāpy amanuṣyair manuṣyaveṣadhāribhiḥ pravāryate | tayā evaṁ pravāryamāṇayā bhagavān saśrāvakasaṁghas traimāsyam upasthitaś cīvarapiṇḍapātaśayanāsanaglānapratyayabhaiṣajyapariṣkāraiḥ | tatraiva ca traimāsye yujyamānaghaṭamānavyāyacchamānayā idam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣātkṛtam | arhantī saṁvṛttā traidhātukavītarāgā samaloṣṭakāñcanā ākāśapāṇitalasamacittā vāsīcandanakalpā vidyāvidāritāṇḍakośā vidyābhijñāpratisaṁvitprāptā bhavalābhalobhasatkāraparāṅmukhā | sendropendrāṇāṁ devānāṁ pūjyā mānyābhivādyā ca saṁvṛttā ||<a class='ref vai' id='vai179' href='#vai179'>Vai 179</a></p>
<p><a class='ref sc' id='sc6' href='#sc6'>SC 6</a>atha bhagavāṁs traimāsyātyayāt kṛtacīvaro niṣṭhitacīvaraḥ samādāya pātracīvaraṁ śrāvastyā rājagṛhaṁ saṁprasthitaḥ sārdhaṁ śrāvakasaṁghena | tataḥ supriyayā bhagavān antarmārge alpotsukaḥ kṛtaḥ | yāvad asau <span class='gap'>###</span> <span class='supplied'>alpo</span>dikām aṭavīm anuprāptaḥ, gaṇḍīdeśakālo jātaḥ, pathyadanaṁ ca nāsti | tayā bhagavān saśrāvakasaṁgha upaniveśitaḥ | tataḥ pātraṁ vāme pāṇau pratiṣṭhāpyovāca, pravyāhṛtavatī: yadi puṇyānām asti vipākaḥ, pātram evaṁvidhabhakṣyabhojyādinā paripūryeteti | tato devatayā divyayā sudhayā paripūritam | tataḥ supriyayā anuparipāṭikayā sarvasya bhikṣusaṁghasya pātrāṇi pūritāni | tatra bhagavān bhikṣūn āmantrayate sma: eṣā agrā me bhikṣavo bhikṣūṇīnāṁ mama śrāvikāṇāṁ kṛtapuṇyānāṁ yaduta supriyā bhikṣuṇī ||</p>
<p><a class='ref sc' id='sc7' href='#sc7'>SC 7</a>bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta supriyayā dārikayā karmāṇi kṛtāny, yenāḍhye kule jātā abhirūpā darśanīyā prāsādikā abhimatā sarvajanasya, pravrajya cārhatvaṁ sākṣātkṛtam iti | bhagavān āha: supriyayaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | supriyayā karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:</p>
<blockquote class='gatha'>
<p><a class='ref sc' id='sc8' href='#sc8'>SC 8</a>na praṇaśyanti karmāṇi kalpakoṭiśatair api<br>
sāmagrīṁ prāpya kālaṁ ca phalanti khalu dehinām || <a class='ref vns' id='vns72.2' href='#vns72.2'>Verse 72.2</a></p>
</blockquote>
<p><a class='ref sc' id='sc9' href='#sc9'>SC 9</a>bhūtapūrvaṁ bhikṣavo ’tīte ’dhvani asminn eva bhadrake kalpe viṁśativarṣasahasrāyuṣi prajāyāṁ kāśyapo nāma samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa vārāṇasīṁ nagarīm upaniśritya viharati ṛṣipatane mṛgadāve | atha kāśyapaḥ samyaksaṁbuddhaḥ purvāhṇe nivāsya pātracivaram ādāya bhikṣugaṇaparivṛto bhikṣusaṁghapuraskṛto vārāṇasīṁ nagarīṁ piṇḍāya prāvikṣat | yāvad anyataraḥ śreṣṭhī saparijana udyānaṁ gataḥ, prabhūtaṁ ca khādanīyaṁ bhojanīyaṁ nītam | yāvat tasya preṣyadārikayā <span class='gap'>###</span> <span class='add'>Acording to Kalpadrumāvadāna it is:</span> <span class='corrected'>peśām ādāya paiṣṭikīm.</span> | <span class='supplied'>tayā</span> bhagavān saśrāvakasaṁgho ’ntarmārge dṛṣṭaḥ | tasyāḥ prasādajātāyā buddhir utpannā: kiṁ māṁ svāmī dvir api dāsīkariṣyati, yanv ahaṁ bhagavantaṁ bhojayeyam iti | tatas tayā bandhanatāḍanam agaṇayitvā bhaktapeḍām uddhāṭya bhagavān saśrāvakasaṁgho vicitreṇāhāreṇa saṁtarpitaḥ | tataḥ śreṣṭhinaḥ sakāśam upasaṁkrāntā | yāvac chreṣṭhinā uktā: dārike kva sā bhaktapeḍeti | sā kathayati: bhagavān me kāśyapaḥ samyaksaṁbuddhāḥ piṇḍakena pratipāditaḥ | iti <a class='ref vai' id='vai180' href='#vai180'>Vai 180</a> śrutvā śreṣṭhī paraṁ vismayam āpannaḥ | tatas tena hṛṣṭatuṣṭapramuditenoktā: gaccha dārike, adyāgreṇa tvam adāsī bhava, yā tvaṁ mama suptasya jāgarṣīti | sā kṛtakarapuṭā gṛhapatiṁ vijñāpitavatī: anujānīhi maṁ, bhagavacchāsane pravrajiṣyāmīti | tato ’syāḥ śreṣṭhinā pātracīvaraṁ dattam | sā svakena pātracīvareṇa bhagavacchāsane pravrajitā | bhagavataḥ kāśyapasya pravacane daśavarṣasahasrāṇi vaiyāvṛtyaṁ kṛtam, bhaktais tarpaṇair yavāgūpānair nityakair <span class='var' title='Speyer: nimittikair'>naimittikair</span> dīpamālābhiḥ kaṭhinacīvarair dānapradānāni datvā praṇidhānaṁ kṛtam: yan mayā bhagavate kāśyapāya kṛcchreṇa samudānīya dānapradānāni dattāni, anenāhaṁ kuśalamūlena cittotpādena deyadharmaparityāgena ca bhagavataḥ śākyamuneḥ pravrajyāhartvaṁ prāpnuyām iti ||</p>
<p><a class='ref sc' id='sc10' href='#sc10'>SC 10</a>bhagavān āha: kiṁ manyadhve bhikṣavo yāsau preṣyadārikā, iyam asau supriyā | yad anayā bhagavān kāsyapaḥ piṇḍakena pratipāditaḥ, tena āḍhye kule jātā abhirūpā darśanīyā prāsādikā abhimatā sarvajanasya | yat praṇidhānaṁ kṛtaṁ tenedānīm arhatvaṁ sākṣātkṛtam | iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc11' href='#sc11'>SC 11</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
