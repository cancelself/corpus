<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs78' lang='san'>
<header>
<ul>
<li class='division'>Avadānaśatakam |</li>
<li class='vagga'>aṣṭamo vargaḥ |</li>
</ul>
<h1>78. kacaṅgalā</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ kacaṅgalāyāṁ viharati kācaṅgalīye vanaṣaṇḍe | tasyāṁ kacaṅgalāyāṁ kacaṅgalā nāma vṛddhā | sā ghaṭam ādāya udakārthinī kūpam upasṛptā | tatra bhagavān āyuṣmantam ānandam āmantrayate: gaccha ānanda, etasyāṁ vṛddhāyāṁ kathaya: bhagavāṁs trṣitaḥ, pānīyam anuprayacchasveti | sā ānandenoktā: ahaṁ svayam evāneṣyāmīti | yāvat kacaṅgalā pānīyaghaṭaṁ pūrayitvā bhagavataḥ sakāśaṁ gatā | dadarśa kacaṅgalā buddhaṁ bhagavantaṁ dvātriṁśatā mahāpuruṣalakṣaṇaiḥ samalaṁkṛtam aśītyā cānuvyañjanair virājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamam iva ratnaparvataṁ samantato bhadrakam | sahadarśanād asyāḥ putrasnehaḥ samutpannaḥ, stanābhyāṁ kṣīradhārāḥ prasūtāḥ | sā ūrdhvabāhuḥ putra putreti bhagavantaṁ pariṣvaktum ārabdhā | bhikṣavas tāṁ vārayanti | bhagavān āha: mā yūyaṁ bhikṣava imāṁ vṛddhāṁ vārayata | tat kasya hetoḥ:</p>
<blockquote class='gatha'>
<p><a class='ref sc' id='sc2' href='#sc2'>SC 2</a>pañca janmaśatāny eṣā mama mātā āsīn nirantaram<br>
iyaṁ me putrasnehena gātreṣu samaślikṣata || <a class='ref vns' id='vns78.1' href='#vns78.1'>Verse 78.1</a></p>
<p><a class='ref sc' id='sc3' href='#sc3'>SC 3</a>saced eṣā nivāryeta mama gātreṣu śleṣaṇāt<br>
idānīṁ rudhiraṁ hy uṣṇaṁ kaṇṭhād asyāḥ sravet kṣaṇāt || <a class='ref vns' id='vns78.2' href='#vns78.2'>Verse 78.2</a></p>
<p><a class='ref sc' id='sc4' href='#sc4'>SC 4</a>kṛtajñatām anusmṛtya dṛṣṭvemāṁ putralālasām<br>
kāruṇyād gātrasaśleṣaṁ dadāmi anukampyayā || <a class='ref vns' id='vns78.3' href='#vns78.3'>Verse 78.3</a></p>
</blockquote>
<p><a class='ref sc' id='sc5' href='#sc5'>SC 5</a>yāvad asau putrasnehaṁ vinodya bhagavataḥ purastān niṣaṇṇā dharmaśravaṇāya | bhagavān cāsyā āśayānuśayaṁ dhātuṁ prakṛtiṁ ca jñātvā tādṛśī caturāryasatyasaṁprativedhikī dharmadeśanā kṛtā, yāṁ śrutvā kacaṅgalayā viṁśatiśikharasamudgataṁ satkāyadṛṣṭiśailaṁ jñānavajreṇa bhitvā srotāpattiphalaṁ sākṣātkṛtam | sā dṛṣṭasatyā gāthā bhāṣate:</p>
<blockquote class='gatha'>
<p><a class='ref sc' id='sc6' href='#sc6'>SC 6</a>yat kartavyaṁ hi putreṇa mātur duṣkarakariṇā<br>
tat kṛtaṁ bhavatā mahyaṁ cittaṁ mokṣaparāyaṇam || <a class='ref vns' id='vns78.4' href='#vns78.4'>Verse 78.4</a><a class='ref vai' id='vai193' href='#vai193'>Vai 193</a></p>
</blockquote>
<blockquote class='gatha'>
<p><a class='ref sc' id='sc7' href='#sc7'>SC 7</a>durgatibhyaḥ samuddhṛtya svarge mikṣe ca te aham<br>
sthāpitā sarvayatnena viśeṣaḥ sumahān kṛtaḥ || <a class='ref vns' id='vns78.5' href='#vns78.5'>Verse 78.5</a></p>
</blockquote>
<p><a class='ref sc' id='sc8' href='#sc8'>SC 8</a>yāvad asau svāminam anujñāpya bhagavacchāsane pravrajitā | tayā yujyamānayā ghaṭamānayā vyāyacchamānayā idam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣātkṛtam | arhantī saṁvṛttā traidhātukavītarāgā samaloṣṭakāñcanā ākāśapāṇitalasamacittā vāsīcandanakalpā vidyāvidāritāṇḍakośā vidyābhijñāpratisaṁvitprāptā bhavalābhalobhasatkāraparāṅmukhā | sendropendrāṇāṁ devānāṁ pūjyā mānyā abhivādyā ca saṁvṛttā | yadā bhagavān bhikṣuṇīnāṁ saṁkṣepeṇoddiśya pratisaṁlayanāya praviśati, tadā kacaṅgalā bhikṣuṇīnāṁ vyākaroti | tatra bhagavān bhikṣūn āmantrayate sma: eṣāgra me bhikṣavo bhikṣuṇīnāṁ mama śrāvikāṇāṁ sūtrāntavibhāgakartrīṇāṁ yaduta kacaṅgalā bhikṣuṇīti ||</p>
<p><a class='ref sc' id='sc9' href='#sc9'>SC 9</a>bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta kacaṅgalayā karma kṛtaṁ yena vṛddhā pravrajitā, kiṁ karma kṛtaṁ yena bhagavān <span class='var' title='Speyer: paścimagarbhavāsena'>paścimagarbhavāsena</span> dhāritaḥ, pravrajya cārhatvaṁ sākṣātkṛtam, sūtrāntavibhāgakartrīṇāṁ cāgrā nirdiṣṭā iti | bhagavān āha: kacaṅgalayaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | kacaṅgalayā karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:</p>
<blockquote class='gatha'>
<p><a class='ref sc' id='sc10' href='#sc10'>SC 10</a>na praṇaśyanti karmāṇi kalpakoṭiśatair api<br>
sāmagrīṁ prāpya kālaṁ ca phalanti khalu dehinām || <a class='ref vns' id='vns2_78.1' href='#vns2_78.1'>Verse 2_78.1</a></p>
</blockquote>
<p><a class='ref sc' id='sc11' href='#sc11'>SC 11</a>bhūtapūrvaṁ bhikṣavo ’tīte ’dhvani bodhisatvacaryāyāṁ vartamānasyaiṣā me pañca janmaśatāni mātā āsīt | nirantaraṁ yadāhaṁ pravrajitum icchāmi, tadā mām eṣā vārayati | tasya karmaṇo vipākena vṛddhā pravrajitā | dānaṁ dadato me dānāntarāyo ’nayā kṛtaḥ | tena daridrā saṁvṛttā | kiṁ tv anayā naivaṁvidhāni maheśākhyasaṁvartanīyāni karmāṇi kṛtāni, yathā mahāmāyā kṛtavatī | tenāham anayā paścime na dhāritaḥ | bhūyaḥ kāśyape bhagavati pravrajitā āsīt | tatrānayā śaikṣāśaikṣā bhikṣuṇyo dāsīvādena samudācīrṇāḥ | tena dāsī saṁvṛttā | yat tatrānayā paṭhitaṁ svādhyāyitaṁ skandhakauśalaṁ pratītyasamutpādakauśalaṁ sthānāsthanakauśalaṁ ca kṛtam, tenedānīm arhatvaṁ sākṣātkṛtam, sūtrantavibhākartrīṇāṁ cāgratāyāṁ nirdiṣṭā | iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc12' href='#sc12'>SC 12</a>idam avocad bhagavān | āttamanasas te bhikṣavo bhagavato bhāṣitam abhyanandan ||<a class='ref vai' id='vai194' href='#vai194'>Vai 194</a></p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
