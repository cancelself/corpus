<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs76' lang='san'>
<header>
<ul>
<li class='division'>Avadānaśatakam |</li>
<li class='vagga'>aṣṭamo vargaḥ |</li>
</ul>
<h1>76. kāśisundarī</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho vārāṇasyāṁ viharati ṛṣipatane mṛgadāve | vārāṇasyāṁ nagaryāṁ rājā brahmadatto rājyaṁ kārayati ṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca praśāntakalikalahaḍimbaḍamaraṁ taskararogāpagataṁ śālīkṣugomahiṣīsaṁpannam | priyam ivaikaputrakaṁ rājyaṁ pālayati | yāvad asau rājā devyā saha krīḍati ramate paricārayati | tasya krīḍato ramamāṇasya paricārayataḥ kālāntareṇa devī āpannasatvā saṁvṛttā | sā aṣṭānāṁ vā navānāṁ vā māsānām atyayāt prasūtā | dārikā jātā abhirūpā darśanīyā prāsādikā sarvāṅgapratyaṅgopetā | tasyā jātau jātimahaṁ kṛtvā nāmadheyaṁ vyavasthāpyate: kiṁ bhavatu dārikāyā nāmeti | jñātaya ūcuḥ: yasmād iyaṁ kāśirājasya duhitā surūpā ca, tasmād bhavatu dārikāyāḥ kāśisundarīti nāmeti | kāśisundarī dārikā aṣṭābhyo dhātrībhyo dattā dvābhyām aṁsadhātrībhyāṁ dvābhyāṁ kṣīradhātrībhyāṁ dvābhyāṁ maladhātrībhyāṁ dvābhyāṁ krīḍanikābhyāṁ dhātrībhyām | sā ’ṣṭābhir dhātrībhir unnīyate vardhyate kṣīreṇa dadhnā navanītena sarpiṣā sarpimaṇḍenānyaiś cottaptottaptair upakaraṇaviśeṣaiḥ | āśu vardhate hradastham iva paṅkajam ||</p>
<p><a class='ref sc' id='sc2' href='#sc2'>SC 2</a>yadā kāśisundarī dārikā krameṇa mahatī saṁvṛttā, tadā prātisīmaiḥ ṣaḍbhiḥ rājabhī rājñe brahmadattasya dūtasaṁpreṣaṇaṁ kṛtam: śrutam asmābhir yathā tava duhitā jāteti | tad arhasy asmākaṁ putrāṇām anyatarasmai anupradātum iti | tato rājā śokāgāraṁ praviśya kare kapolaṁ datvā cintāparo vyavasthitaś cintayati: yady ekasmai dāsyāmi, apareṇa <span class='var' title='Speyer: me saha'>saha me</span> virodho bhaviṣyatīti | kāśisundarī dārikā sarvālaṁkāravibhūṣitā pituḥ sakāśam upasaṁkrāntā | tayā pitā śokārto dṛṣṭaḥ pṛṣṭaś ca: tāta kimarthaṁ śokaḥ kriyata iti | pitrā asyā yathābhūtaṁ samākhyātam | tataḥ kāśisundarī pitaram uvāca: kriyatāṁ tāta prātisīmānāṁ rājñāṁ dūtasaṁpreṣaṇam | saptame divase kāśisundarī dārikā svayaṁvaram avatariṣyati | yena vo yat karaṇīyaṁ sa tat karotv iti | yāvat saptame divase ṣaṭ prātisīmā rājānaḥ saṁnipatitāḥ | kāśisundary api ratham abhiruhya kāṣāyaṁ dhvajam ucchrāpya buddhapaṭaṁ hastena gṛhītvā rājasabhāṁ gatvovāca: śṛṇvantu bhavantaḥ prātisīmā rājānaḥ | nāhaṁ bhavatāṁ rūpayauvanakulabhogaiśvaryaṁ tulayāmi, api tu nāhaṁ kāmair arthinī | ya eṣa eva me bhagavān buddhaḥ paṭe likhitas tasyāhaṁ śrāvikā | asya śāsane pravrajiṣyāmīti ||</p>
<p><a class='ref sc' id='sc3' href='#sc3'>SC 3</a>yāvad ṛṣipatanaṁ gatvā bhagavataḥ pādābhivandanaṁ kṛtvā bhagavantam idam avocat: labheyāhaṁ bhadanta svākhyāte dharmavinaye pravrajyām upasaṁpadaṁ bhikṣu<span class='supplied'>ṇī</span>bhāvam | careyam ahaṁ bhagavato ’ntike brahmacaryam iti | tato bhagavato mahāprajāpatyāṁ saṁnyastā | tatas tayā pravrājitā upasaṁpāditā ca | tayā yujyamānayā ghaṭamānayā vyāyacchamānayā idam eva pañcagaṇḍakaṁ saṁsāracakraṁ calācalaṁ <a class='ref vai' id='vai189' href='#vai189'>Vai 189</a><br>
viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣātkṛtam | arhantī saṁvṛttā traidhātukavītarāgā samaloṣṭakāñcanā ākāśapāṇitalasamacittā vāsīcandanakalpā vidyāvidāritāṇḍakośā vidyābhijñāpratisaṁvitprāptā bhavalābhalobhasatkāraparāṅmukhā | sendropendrāṇāṁ devānāṁ pūjyā mānyā abhivādyā ca saṁvṛttā | tatas te rājaputrās tasyā rūpayauvanaśobhāṁ samanusmṛtya rāgamadamattāḥ pravrajitām api prārthayituṁ pravṛttāḥ | sā taiḥ prārthyamānā vitatapakṣa iva haṁsarājo <span class='var' title='Speyer: gagaṇatalam'>gaganatalam</span> abhyudgamya vicitrāṇi prātihāryāṇi vidarśayitum ārabdhā | āśu pṛthagjanasya ṛddhir āvarjanakarī | tatas te rāputrā atyadbhutaṁ devamanuṣyāvarjanakaraṁ prātihāryaṁ dṛṣṭvā āhṛṣṭaromakūpāḥ pādayor nipatya kṣamāpayitum ārabdhāḥ: marṣaya bhagini | yathaite tvayā dharmāḥ sākṣātkṛtāḥ, asthānam etad yat tvaṁ kāmān parimuñjīthā iti | tataḥ kāśisundarī dārikā gaganatalād avatīrya janakāyasya purastāt sthitvā tathāvidhāṁ dharmadeśanāṁ kṛtavatī, yāṁ śrutvā anekaiḥ prāṇiśatasahasrair mahān viśeṣo ’dhigataḥ ||</p>
<p><a class='ref sc' id='sc4' href='#sc4'>SC 4</a>tato bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta kāśisundaryā karmāṇi kṛtāni, yenaivam ābhirūpā darśanīyā prāsādikā | pravrajya cārhatvaṁ sākṣātkṛtam api | bhagavān āha: kāśisundaryaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | kāśisundaryā karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:</p>
<blockquote class='gatha'>
<p><a class='ref sc' id='sc5' href='#sc5'>SC 5</a>na praṇaśyanti karmāṇi kalpakoṭiśatair api<br>
sāmagrīṁ prāpya kālaṁ ca phalanti khalu dehinām || <a class='ref vns' id='vns76.1' href='#vns76.1'>Verse 76.1</a></p>
</blockquote>
<p><a class='ref sc' id='sc6' href='#sc6'>SC 6</a>bhūtapūrvaṁ bhikṣavo ’tīte ’dhvany asminn eva bhadrake kalpe triṁśadvarṣasahasrāyuṣi prajāyāṁ kanakamunir nāma tathāgato ’rhan samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | <span class='gap'>###</span> <span class='add'>The name of the place is missing.</span> | yāvat tatrānyatarā rājaduhitā śrāddhā bhadrā kalyāṇāśayā ātmahitaparahitapratipannā | tayā vihāraṁ kārayitvā sarvopakaraṇaiḥ paripūrya bhagavate saśrāvakasaṁghāya pratipāditaḥ | kanakamunau ca samyaksaṁbuddhe pravrajya daśavarṣasahasrāṇi maitrī bhavitā ||</p>
<p><a class='ref sc' id='sc7' href='#sc7'>SC 7</a>kiṁ manyadhve bhikṣavo yā sā rājaduhitā, iyaṁ sā kāśisundarī dārikā | yad anayā vihāraḥ pratipāditas tenābhirūpā darśanīyā prāsādikā saṁvṛttā | yat kanakamunau bhagavati pravrajya daśavarṣasahasrāṇi maitrī bhāvitā tenedānīm arhatvaṁ sākṣātkṛtam | iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc8' href='#sc8'>SC 8</a>idam avocad bhagavān | āttamanasas te bhikṣavo bhagavato bhāṣitam abhyanandan ||<a class='ref vai' id='vai190' href='#vai190'>Vai 190</a></p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
