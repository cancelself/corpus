<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs90' lang='san'>
<header>
<ul>
<li class='division'>Avadānaśatakam |</li>
<li class='vagga'>navamo vargaḥ |</li>
</ul>
<h1>90. rāṣṭrapālaḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ sthūlakoṣṭham upaniśritya viharati sthūlakoṣṭhakīye vanaṣaṇḍe | tena khalu samayena sthūlakoṣṭhake kauravyo nāma rājā rājyaṁ kārayati ṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca praśāntakalikalahaḍimbaḍamaraṁ taskararogāpagataṁ śālīkṣugomahiṣīsaṁpannam akhilam akaṇṭakam | ekaputram iva rājyaṁ pālayati | tasya bhrātṛputro rāṣṭrapālo nāmnā abhirūpo darśanīyaḥ prāsādikaḥ sarvāṅgapratyaṅgopetaḥ | tasya vinayakālam avekṣya bhagavān pūrvāhṇe nivāsya pātracīvaram ādāya bhikṣugaṇaparivṛto bhikṣusaṁghapuraskṛtaḥ sthūlakoṣṭhakaṁ piṇḍāya praviṣṭaḥ | dadarśa rāṣṭrapālo buddhaṁ bhagavantaṁ dvātriṁśatā mahāpuruṣalakṣaṇaiḥ samalaṁkṛtam aśītyā cānuvyañjanair virājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamam iva ratnaparvataṁ samantato bhadrakam | sahadarśanāc cāsya bhagavato ’ntike cittaṁ prasannam | sa prasādajāto bhagavataḥ pādayor nipatya pravrajyāṁ yācate | tatas taṁ bhagavān āha: vatsa anujñāto ’si mātāpitṛbhyām iti? rāṣṭrapālaḥ kathayati: no bhadanteti | bhagavān āha: na hi vatsa tathāgatā vā tathāgataśrāvakā vā anujñātaṁ mātāpitṛbhyāṁ pravrājayanti, upasaṁpādayanti ceti ||</p>
<p><a class='ref sc' id='sc2' href='#sc2'>SC 2</a>tato rāṣṭrapālo mātāpitroḥ sakāśam upasaṁkrāntaḥ | upasaṁkramya buddhasya varṇaṁ bhāṣate: dṛṣṭo mayā bhagavāñ chākyamuniḥ samyaksaṁbuddhaḥ | sphītaṁ cakravartirājyam apahāya pravrajitaḥ ṣaṣṭiṁ cāntaḥpurasahasrāṇi | muṇḍaḥ saṁghāṭipravṛtto ’sminn eva sthūlakoṣṭhake piṇḍapātam aṭati | tad arhato yuvāṁ mām anujñātum: yad ahaṁ taṁ bhagavantaṁ pravrajitam anupravrajeyam iti | tato ’sya mātāpitarau nānujānītaḥ | tatas tenaiko bhaktacchedaḥ kṛtaḥ | dvau trayo vā yāvac chaḍ bhaktacchedāḥ kṛtāḥ ||</p>
<p><a class='ref sc' id='sc3' href='#sc3'>SC 3</a>atha rāṣṭrapālasya mātāpitarau yena rāṣṭrapālo gṛhapatiputras tenopasaṁkrāntau | upasaṁkramya rāṣṭrapālaṁ gṛhapatiputram idam avocatām: yat khalu tāta rāṣṭrapāla jānīyāḥ: tvaṁ hi sukumāraḥ sukhaiṣī | na tvaṁ jānako duḥkhasya | duṣkaraṁ brahmacaryam, duṣkaraṁ prāvivekyam, durabhiramam ekatvam, durabhisaṁbodhāny araṇyavanaprasthāni, prāntāni śayanāsanāny adhyāvastum | ihaiva tvaṁ tāta rāṣṭrapāla niṣadya kāmāṁś ca paribhuṅkṣva, dānāni ca dehi, puṇyāni ca kuru | evam ukte rāṣṭrapālo gṛhapatiputras tūṣṇīm ||<a class='ref vai' id='vai228' href='#vai228'>Vai 228</a></p>
<p><a class='ref sc' id='sc4' href='#sc4'>SC 4</a>atha rāṣṭrapālasya gṛhapatiputrasya mātāpitarau jñātīn udyojayataḥ: aṅga tāvaj jñātayaḥ tātaṁ rāṣṭrapālam utthāpayata | atha rāṣṭrapālasya gṛhapatiputrasya jñātayo yena rāṣṭrapālo gṛhapatiputras tenopasaṁkrāntāḥ | upasaṁkramya rāṣṭrapālaṁ gṛhapatiputram evam avocan: yat khalu tāta rāṣṭrapāla jānīyāḥ: tvaṁ hi sukumāraḥ sukhaiṣī | na tvaṁ jānako duḥkhasya | duṣkaraṁ brahmacaryam, duṣkaraṁ prāvivekyaṁ, durabhiramam ekatvam, durabhisaṁbodhāny araṇyavanaprasthāni, prāntāni śayanāsanāny adhyāvastum | ihaiva tvaṁ tāta rāṣṭrapāla niṣadya kāmāṁś ca paribhuṅkṣva, dānāni ca dehi, puṇyāni ca kuru | evam ukte rāṣṭrapālo gṛhapatiputras tūṣṇīm ||</p>
<p><a class='ref sc' id='sc5' href='#sc5'>SC 5</a>atha rāṣṭrapālasya gṛhapatiputrasya mātāpitarau rāṣṭrapālasya gṛhapatiputrasya vayasyakān udyojayataḥ: aṅga tāvat kumārāḥ, tātaṁ rāṣṭrapālam utthāpayata | atha rāṣṭrapālasya gṛhapatiputrasya vayasyakā yena rāṣṭrapālo gṛhapatiputras tenopasaṁkrāntāḥ | upasaṁkramya rāṣṭrapālaṁ gṛhapatiputram idam avocan: yat khalu saumya rāṣṭrapāla jānīyāḥ: tvaṁ hi sukumāraḥ sukhaiṣī | na tvaṁ jānako duḥkhasya | duṣkaraṁ brahmacaryam, duṣkaraṁ prāvivekyaṁ, durabhiramam ekatvam, durabhisaṁbodhāny araṇyavanaprasthāni, prāntāni śayanāsanāny adhyāvastum | ihaiva tvaṁ saumya rāṣṭrapāla niṣadya kāmāṁś ca paribhuṅkṣva, dānāni ca dehi, puṇyāni ca kuru | evam ukte rāṣṭrapālo gṛhapatiputras tūṣṇīm ||</p>
<p><a class='ref sc' id='sc6' href='#sc6'>SC 6</a>atha rāṣṭrapālasya gṛhapatiputrasya vayasyakā yena rāṣṭrapālasya gṛhapatiputrasya mātāpitarau tenopasaṁkrāntāḥ | upasaṁkramya rāṣṭrapālasya gṛhapatiputrasya mātāpitarāv idam avocan: amba tāta, anujānītaṁ saumya rāṣṭrapālaṁ pravrajituṁ samyag eva śraddhayā agarād anagārikām, kiṁ mṛtena kariṣyatha? sacet tātaḥ pravrajyāyām abhiraṁsyate, jīvantam enaṁ drakṣyadhve | sacen nābhiramate, kā anyā putrasya gatir anyatra mātāpitarāv eva | evam āvāṁ kumārakāḥ tātaṁ rāṣṭrapālam anujānīyāvaḥ | sacet pravrajyopadarśiṣya<span class='supplied'>ty ātmānam</span> ||</p>
<p><a class='ref sc' id='sc7' href='#sc7'>SC 7</a>atha rāṣṭrapālo gṛhapatiputro ’nupūrveṇa kāyasya sthāmaṁ ca balaṁ ca saṁjanayya yena bhagavāṁs tenopasaṁkrāntaḥ | upasaṁkramya bhagavatpādau śirasā vanditvaikānte ’sthāt | ekānte sthito rāṣṭrapālo gṛhapatiputro bhagavantam idam avocat: anujñāto ’smi bhagavan mātāpitṛbhyām | labheyāhaṁ svākhyāte dharmavinaye pravrajyām upasaṁpadaṁ bhikṣubhāvam | careyam ahaṁ bhagavato ’ntike brahmacaryam | labdhavān rāṣṭrapālo gṛhapatiputraḥ svākhyāte dharmavinaye pravrajyām upasaṁpadaṁ bhikṣubhāvam | sa evaṁ pravrajitaḥ sann idam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣātkṛtam | arhan saṁvṛttaḥ traidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo <a class='ref vai' id='vai229' href='#vai229'>Vai 229</a> vidyāvidāritāṇḍakośo vidyābhijñāpratisaṁvitprāpto bhavalābhalobhasatkāraparāṅmukhaḥ | sendropendrāṇāṁ devānāṁ pūjyo mānyo ’bhivādyaś ca saṁvṛttaḥ | tatra bhagavān bhikṣūn āmantrayate sma: eṣo ’gro me bhikṣavo bhikṣūṇāṁ mama śrāvakāṇāṁ <span class='supplied'>āraṇyakānāṁ</span> yaduta rāṣṭrapālo bhiksur iti ||</p>
<p><a class='ref sc' id='sc8' href='#sc8'>SC 8</a>bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta rāṣṭrapālena karmāṇi kṛtāni, yenāḍhye rājakule pratyājata iti | abhirūpo darśanīyaḥ prāsādikaḥ | pravrajya cārhatvaṁ sākṣātkṛtam iti | bhagavān āha: rāṣṭrapālenaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | rāṣṭrapālena karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:</p>
<p><a class='ref sc' id='sc9' href='#sc9'>SC 9</a>na praṇaśyanti karmāṇi kalpakoṭiśatair api<br>
sāmagrīṁ prāpya kālaṁ ca phalanti khalu dehinām || <a class='ref vns' id='vns90.1' href='#vns90.1'>Verse 90.1</a></p>
<p><a class='ref sc' id='sc10' href='#sc10'>SC 10</a>bhūtapūrvaṁ bhikṣavo ’tīte ’dhvani videharājaḥ saparivāraḥ paracakravitrāsito ’ṭavīm anuprāptaḥ | sa madhyāhne tīkṣṇasūryaraśmiparitāpitaḥ sabalaugha itaś cāmutaś ca paribhramati, mārgaṁ ca nāsādayati | asati ca buddhānām utpāde pratyekabuddhā loka utpadyante hīnadīnānukampakāḥ prāntaśayanāsanabhaktā ekadakṣiṇīyā lokasya | yāvad anyataraḥ pratyekabuddhas tasmin kāntāramārge prativasati | tena kāruṇyam utpādya tasya videharājasya mārgo vyapadiṣṭaḥ, pānīyahradaś ca darśitaḥ, yena sa rājā iṣṭena jīvitenācchāditaḥ | tato rājñā prasādajātena svanagaram ānīya traimāsyaṁ sarvopakaraṇair upasthitaḥ | parinirvṛtasya cāsya śarīrastūpaṁ kārayāmāsa | praṇidhānaṁ ca kṛtavān: aham apy evaṁvidhānāṁ guṇānāṁ labhī syām, prativiśiṣṭataraṁ ca śāstāram ārāgayeyaṁ mā virāgayeyam iti ||</p>
<p><a class='ref sc' id='sc11' href='#sc11'>SC 11</a>bhagavān āha: kiṁ manyadhve bhikṣavo yo ’sau tena kālena tena samayena rājā babhūva, ayaṁ sa rāṣṭrapālaḥ | aparāṇy api rāṣṭrapālena karmāṇi kṛtāny upacitāni | asminn eva bhadrake kalpe viṁśativarṣasahasrāyuṣi prajāyāṁ kāśyapo nāma samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa vārāṇasīṁ nagarīm upaniśritya viharati ṛṣipatane mṛgadāve | tena khalu samayena vārāṇasyāṁ nagaryāṁ kṛkī rājā rājyaṁ kārayati ṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca praśāntakalikalahaḍimbaḍamaraṁ taskararogāpagataṁ śālīkṣugomahiṣīsaṁpannam | dhārmiko dharmarājo dharmeṇa rājyaṁ kārayati | tasya kanīyān putra ṛṣipatanaṁ gataḥ | athāsau dadarśa buddhaṁ bhagavantaṁ dvātriṁśatā mahāpuruṣalakṣaṇaiḥ samalaṁkṛtam aśītyā cānuvyañjanair virājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamam iva ratnaparvataṁ samantato bhadrakam | sahadarśanāc <a class='ref vai' id='vai230' href='#vai230'>Vai 230</a> cāsya bhagavato ’ntike cittam abhiprasannam | prasādajāto bhagavataḥ pādābhivandanaṁ kṛtvā purastān niṣaṇṇo dharmaśravaṇāya | tato ’sya bhagavatā kāśyapena dharmo deśitaḥ | tena prasādajātena bhagavān kāśyapaḥ saparivāra upasthitaḥ | śaraṇagamanaśikṣāpadāni gṛhītāni | parinirvṛtasya ca stūpe kanīyāñ chatram āropitavān |</p>
<p><a class='ref sc' id='sc12' href='#sc12'>SC 12</a>kiṁ manyadhve bhikṣavo yo ’sau rājaputraḥ, ayam evāsau rāṣṭrapālas tena kālena tena samayena | aparāṇy api rāṣṭrapālena karmāṇi kṛtāny upacitāni | bhūtapūrvaṁ bhikṣavo ’tīte ’dhvani vārāṇasyāṁ mahānagaryām anyatamo mūliko brāhmaṇaḥ | sa mūlānām arthe ’nyatamaṁ parvatam abhirūḍhaḥ | tena tatra paryaṭatā vanānte glānaḥ pratyekabuddho dṛṣṭaḥ | tatas tena prasādajātena tasyopasthānaṁ kṛtam | yadā glānyād vyutthitaḥ, tadā piṇḍakena pratipādya praṇidhānaṁ kṛtam: aham apy evaṁvidhānāṁ <span class='supplied'>guṇānāṁ</span> labhī syām, prativiśiṣṭataraṁ cātaḥ śāstāram ārāgayeyaṁ mā virāgayeyam iti ||</p>
<p><a class='ref sc' id='sc13' href='#sc13'>SC 13</a>kiṁ manyadhve bhikṣavo yo ’sau tena kālena tena samayena mūliko brāhmaṇaḥ, ayam evāsau rāṣṭrapālaḥ | tasya karmaṇo vipākena saṁsāre na kadācid duḥkham anubhūtavān | idānīm apy āḍhye rājakule pratyājāto ’bhirūpo darśanīyaḥ prāsādikaḥ | tenaiva hetunārhatvaṁ sākṣātkṛtam | iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc14' href='#sc14'>SC 14</a>idam avocad bhagavān | āttamanasas te bhikṣavo bhagavato bhāṣitam abhyanandan ||<a class='ref vai' id='vai231' href='#vai231'>Vai 231</a></p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
