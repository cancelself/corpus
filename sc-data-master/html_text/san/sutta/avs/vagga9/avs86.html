<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs86' lang='san'>
<header>
<ul>
<li class='division'>Avadānaśatakam |</li>
<li class='vagga'>navamo vargaḥ |</li>
</ul>
<h1>86. aupapādukaḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ deveṣu trāyastriṁśeṣu varṣā upagataḥ pāṇḍukambalaśilāyāṁ pārijātasya kovidārasya nātidūre | mātur janitryā dharmaṁ deśayati, anyeṣāṁ ca devānām | tena khalu samayenāyuṣmān mahāmaudgalyāyanaḥ śrāvastyāṁ varṣā upagato jetavane ’nāthapiṇḍadasyārāme | atha catasraḥ parṣado yenāyuṣmān mahāmaudgalyāyanaḥ tenopasaṁkrāntāḥ, mahāmaudgalyāyanapādau śirasā vanditvā ekānte niṣaṇṇāḥ | catasraḥ parṣada āyuṣmān mahāmaudgalyāyano dharmakathayā saṁdarśayati samādāpayati samuttejayati saṁpraharṣayati | anekaparyāyeṇa dharmyayā kathayā saṁdarśya samādāpya samuttejya saṁpraharṣya tūṣṇīm | atha catasraḥ parṣada utthāyāsanād ekāṁsam uttarāsaṅgaṁ kṛtvā yenāyuṣmān mahāmaudgalyāyanaḥ tenāñjaliṁ praṇamayya āyuṣmantaṁ mahāmaudgalyāyam idam avocat: kaccit te bhadanta mahāmaudgalyāyana śrutaṁ kutra bhagavān etarhi varṣā upagata iti | mahāmaudgalyāyana āha: śrutaṁ me bhavanto bhagavān deveṣu trāyastriṁśeṣu varṣā upagataḥ, pāṇḍukambalaśilāyāṁ pārijātasya kovidārasya nātidūre | mātur janitryā dharmaṁ deśayati, anyeṣāṁ ca devānāṁ trāyastriṁśānām iti | atha catasraḥ parṣadaḥ āyuṣmato mahāmaudgalyāyanasya bhāṣitam abhinandyānumodya pādau śirasā vanditvotthāyāsanebhyaḥ prakrāntāḥ ||</p>
<p><a class='ref sc' id='sc2' href='#sc2'>SC 2</a>atha catasraḥ parṣadas trayāṇāṁ vārṣikāṇām atyayād yenāyuṣmān mahāmaudgalyāyanaḥ tenopasaṁkrāntāḥ | upasaṁkramyāyuṣmato mahāmaudgalyāyanasya pādau śirasā vanditvā ekānte niṣaṇṇāḥ | catasraḥ parṣada āyuṣmān mahāmaudgalyāyano dharmyayā kathayā <span class='var' title='Speyer: saṁpradarśayati'>saṁdarśayati</span> samādāpayati samuttejayati <a class='ref vai' id='vai214' href='#vai214'>Vai 214</a><br>
saṁpraharṣayati | anekaparyāyeṇa dhamyayā kathayā saṁdarśya samādāpya samuttejya saṁpraharṣya tūṣṇīm | atha catasraḥ parṣada utthāyāsanād ekāṁsam uttarāsaṅgaṁ kṛtvā yenāyuṣmān mahāmaudgalyāyanas tenāñjaliṁ praṇamayya āyuṣmantaṁ mahāmaudgalyāyam idam avocat: yat khalu bhadanta<span class='var' title='Speyer: jānāyāc; MS: -maudgalyāyana jānīyā cira-'>mahāmaudgalyāyano jānīyāt</span>: ciradṛṣṭo ’smābhir bhagavān, paritṛṣitāḥ smo vayaṁ bhagavato darśanena | icchāmo vayaṁ bhagavantaṁ draṣṭum | saced bhadantamahāmaudgalyāyasyāguru, sādhu bhadantamahāmaudgalyāyano yena bhagavāṁs tenopasaṁkrāmet+ | upasaṁkramyāsmākaṁ vacanena bhagavataḥ pādau śirasā vandasva, alpābādhatāṁ ca pṛccha, alpātaṅkatāṁ ca laghūtthānatāṁ ca yātrāṁ ca balaṁ ca sukhaṁ cānavadyatāṁ ca sparśavihāratāṁ ca | evaṁ ca vada: jambūdvīpe bhadanta catasraḥ parṣada ākāṅkṣanti bhagavato darśanam | evaṁ cāhuḥ: nāsti khalu bhadanta jambūdvīpakānāṁ manuṣyāṇāṁ tadrūpā ṛddhir vā anubhāvo vā yena jambūdvīpakā manuṣyā devāṁs <span class='var' title='Speyer: trayastriṁśān'>trāyastriṁśān</span> abhiroheyuḥ bhagavantaṁ darśanāyopasaṁkramaṇāya paryupāsanāya | asti khalu devānāṁ trāyastriṁśānāṁ tadrūpā ṛddhiś cānubhāvaś ca, yena devās trāyastriṁśā jambūdvīpam avatareyur bhagavantaṁ darśanāyopasaṁkramaṇāya paryupāsanāya | sādhu bhagavān devebhyas trāyastriṁśebhyo jambūdvīpam avatared anukampām upādāyeti | adhivāsayaty āyuṣmān mahāmaudgalyāyanaś catasṛṇāṁ parṣadāṁ tūṣṇībhāvena | atha catasraḥ parṣada āyuṣmato mahāmaudgalyāyanasya tūṣṇībhāvenādhivāsanāṁ viditvā āyuṣmato mahāmaudgalyāyanasya pādau śirasā vanditvotthāyāsanebhyaḥ prakrāntāḥ ||</p>
<p><a class='ref sc' id='sc3' href='#sc3'>SC 3</a>athāyuṣmān mahāmaudgalyāyano ’ciraprakrāntāś catasraḥ parṣado viditvā tadrūpaṁ samādhiṁ samāpanno yathā samāhite citte tadyathā balavān puruṣaḥ saṁkuñcitaṁ vā bāhuṁ prasārayet, prasāritaṁ vā saṁkuñcayet, evam evāyuṣmān mahāmaudgalyāyanaḥ śrāvastyām antarhito deveṣu trāyastriṁśeṣu pratyaṣṭhāt pāṇdukambalaśilāyāṁ pārijātasya kovidārasya nātidūre | tena khalu samayena bhagavān anekaśatāyā devaparṣado dharmaṁ deśayati | adrākṣīc ca mahāmaudgalyāyano bhagavantam anekaśatāyā devaparṣadaḥ purastān niṣaṇṇaṁ dharmaṁ deśayantam | dṛṣṭvā ca punaḥ smitaṁ prāvirakārṣīt: ihāpi bhagavān ākīrṇo viharati tadyathā jambūdvīpe catasṛbhiḥ parṣadbhir iti | atha bhagavān āyuṣmato mahāmaudgalyāyanasya cetasā cittam ājñāya āyuṣmantaṁ mahāmaudgalyāyanam idam avocat: na khalu maudgalyāyana svairatvam eṣām, api tu yadā me evaṁ bhavati: āgacchantv iti, tadā āgacchanti | yadā me evaṁ bhavati: gacchantv iti, tadā gacchanti | iti me cetasā cittam ājñāya āgacchanti ca gacchanti ||</p>
<p><a class='ref sc' id='sc4' href='#sc4'>SC 4</a>āyuṣmān mahāmaudgalyāyano yena bhagavāṁs tenopasaṁkrāntaḥ | upasaṁkramya bhagavataḥ pādau śirasā vanditvā ekānte niṣaṇṇaḥ | ekāntaniṣaṇṇa āyuṣmān maudgalyāyanaḥ sarvāṁ devaparṣadam avalokya bhagavantam idam avocat: vicitrā bateyaṁ devaparṣat saṁniṣaṇṇā saṁnipatitā | santy asyāṁ devaparṣadi devatā yā buddhe ’vetya prasādena samanvāgatāḥ kāyasya bhedād ihopapannāḥ | santi dharme, santi saṁghe, santi āryakāntaiḥ śīlaiḥ samanvāgatāḥ, kāyasya bhedād ihopapannāḥ | <a class='ref vai' id='vai215' href='#vai215'>Vai 215</a> atha bhagavān āyuṣmato mahāmaudgalyāyanasya bhāṣitam anuvarṇayann āyuṣmantaṁ mahāmaudgalyāyanam idam avocat: evam etan maudgalyāyana, evam evam etat | vicitrā bateyaṁ devaparṣat saṁniṣaṇṇā saṁnipatitā | santy asyāṁ devatā yā buddhe ’vetya prasādena samanvāgatāḥ, kāyasya bhedād ihopapannāḥ | santi dharme, santi saṁghe, santi āryakāntaiḥ śīlaiḥ samanvāgatāḥ, kāyasya bhedād ihopapannāḥ ||</p>
<p><a class='ref sc' id='sc5' href='#sc5'>SC 5</a>atha śakro śakro devānām indro bhagavata āyuṣmataś ca mahāmaudgalyāyanasya bhāṣitam anuvarṇayann āyuṣmantaṁ mahāmaudgalyāyanam idam avocat: evam etad bhadanta mahāmaudgalyāyana, evam etat | vicitrā bateyaṁ devaparṣat saṁniṣaṇṇā saṁnipatitā | santy asyāṁ devaparṣadi devatāḥ, yā buddhe ’vetya prasādena samanvāgatāḥ, kāyasya bhedād ihopapannāḥ | santi dharme, santi saṁghe, santy āryakāntaiḥ śīlaiḥ samanvāgatāḥ, kāyasya bhedād ihopapannāḥ ||</p>
<p><a class='ref sc' id='sc6' href='#sc6'>SC 6</a>athānyatamo devaputro bhagavata āyuṣmataś ca mahāmaudgalyāyanasya śakrasya ca devānām indrasya bhāṣitam anuvarṇayann āyuṣmantaṁ mahāmaudgalyāyanam idam avocat: evam etad bhadanta mahāmaudgalyāyana, evam etat | vicitrā bateyaṁ devaparṣat saṁniṣaṇṇā saṁnipatitā | santy asyāṁ devaparṣadi devatāḥ, yā buddhe ’vetya prasādena samanvāgatāḥ kāyasya bhedād ihopapannāḥ | santi dharme, santi saṁghe | santi āryakāntaiḥ śīlaiḥ samanvāgatāḥ kāyasya bhedād ihopapannā iti ||</p>
<p><a class='ref sc' id='sc7' href='#sc7'>SC 7</a>tatrānekāni devatāśatāni anekāni devatāsahasrāṇy anekāni devatāśatasahasrāṇi bhagavataḥ purastāt pratyekaṁ pratyekaṁ srotāpattiphalaṁ sākṣātkṛtya tatraivāntarhitāni ||</p>
<p><a class='ref sc' id='sc8' href='#sc8'>SC 8</a>athāyuṣmān mahāmaudgalyāyanaḥ praviviktāṁ devaparṣadaṁ viditvā ekāṁsam uttarāsaṅgaṁ kṛtvā yena bhagavāṁs tenāñjaliṁ praṇamayya bhagavantam idam avocat: jambūdvīpe bhadanta catasraḥ parṣado bhagavataḥ pādau śirasā vandante alpābādhatāṁ ca pṛcchanti, alpātaṅkatāṁ ca laghūtthānatāṁ ca yātrāṁ ca balaṁ ca sukhaṁ cānavadyatāṁ ca sparśavihāratāṁ ca | bhagavān āh: sukhino maudgalyāyana bhavantu jambūdvīpe catasraḥ parṣadas tvaṁ ca | mahāmaudgalyāyana āha: jambūdvīpe bhadanta catasraḥ parṣada ākāṅkṣanti bhagavato darśanam | evaṁ cāhuḥ: nāsti bhadanta jāmbūdvīpakānāṁ manuṣyāṇāṁ tadrūpā ṛddhir vā anubhāvo vā yena jāmbūdvīpakā manuṣyā devāṁs trāyastriṁśān abhiroheyur bhagavantaṁ darśanāyopasaṁkramituṁ paryupāsanāya | asti tu bhadanta devānāṁ trāyastriṁśānāṁ tadrūpā ṛddhiś cānubhāvaś ca, yena devās trāyastriṁśā jambūdvīpam avatareyur bhagavantaṁ darśanāyopasaṁkramituṁ paryupāsanāya | sādhu bhagavān devebhyaś trāyastriṁśebhyo ’vatared anukampām upādāya | bhagavān āha: tena hi tvaṁ gaccha maudgalyāyana jambūdvīpam | gatvā ca catasṛṇāṁ parṣadām ārocaya: avatariṣyati bhavanto bhagavān itaḥ saptame divase devebhyas trāyastriṁśebhyo jambūdvīpaṁ sāṁkāśye nagare āpajjure dāve udumbaramūle iti ||</p>
<p><a class='ref sc' id='sc9' href='#sc9'>SC 9</a>athāyuṣmān mahāmaudgalyāyano bhagavataḥ pratiśrutya pādau śirasā vanditvā tadrūpaṁ samādhiṁ saṁpanno yathā samāhite citte tadyathā balavān puruṣaḥ saṁkuñcitaṁ bāhuṁ prasārayet, <a class='ref vai' id='vai216' href='#vai216'>Vai 216</a> prasāritaṁ vā saṁkuñcayet, evam evāyuṣmān mahāmaudgalyāyano deveṣu trāyastriṁśeṣv antarhitaḥ, jambūdvīpe pratyaṣṭhāt | athāyuṣmān mahāmaudgalyāyano jambūdvīpam āgatya catasṛṇāṁ parṣadām ārocayati: avatariṣyati bhavanto bhagavān itaḥ saptame divase devebhyas trāyastriṁśebhyo jambūdvīpaṁ sāṁkāśye nagare āpajjure dāve udumbaramūle iti ||</p>
<p><a class='ref sc' id='sc10' href='#sc10'>SC 10</a>avatīrṇo bhagavāṁs tataḥ saptame divase devebhyas trāyastriṁśebhyaḥ sāṁkāśye nagare āpajjure dāve udumbaramūle | yadā bhagavān sāmkāśyaṁ nagaram avatīrṇaḥ, tadā anekāni prāṇiśatasahasrāṇi bhagavato darśanāya saṁnipatitāni | tatropapāduko bhikṣuḥ prādurbhūtaḥ | tena bhagavān saśrāvakasaṁghas te ca devāsuragaruḍakinnaramahoragā bhaktenopanimantritāḥ | yāvad gaṇḍīdeśanākāle sahacittotpādād divyāny āsanāny udārapaṭācchāditāni prādurbhūtāni, divyāni ca bhakṣyabhojyāni | tata upapādukena bhagavān divyenāhāreṇa saṁtarpitaḥ | te ca devāsuragaruḍakinnaramahoragāḥ samyag upasthitāḥ | tato ’sya bhagavatā āśayānuśayaṁ dhātuṁ prakṛtiṁ ca jñātvā tādṛśī dharmadeśanā kṛtā, yāṁ śrutvopapādukena bhikṣuṇā idam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣātkṛtam | arhan saṁvṛttaḥ traidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṁvitprāpto bhavalābhalobhasatkāraparāṅmukhaḥ | sendropendrāṇāṁ devānāṁ pūjyo mānyo ’bhivādyaś ca saṁvṛttaḥ ||</p>
<p><a class='ref sc' id='sc11' href='#sc11'>SC 11</a>bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta upapādukena karmāṇi kṛtāni, yenopapādukaḥ saṁvṛttaḥ? sahacittotpādāc cāsya yac cintayati, tat prārthayate, tat sarvaṁ saṁṛdhyatīti | bhagavān āha: upapādukenaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | upapādukenaiva karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:</p>
<blockquote class='gatha'>
<p><a class='ref sc' id='sc12' href='#sc12'>SC 12</a>na praṇaśyanti karmāṇi kalpakoṭiśatair api<br>
sāmagrīṁ prāpya kālaṁ ca phalanti khalu dehinām || <a class='ref vns' id='vns86.1' href='#vns86.1'>Verse 86.1</a></p>
</blockquote>
<p><a class='ref sc' id='sc13' href='#sc13'>SC 13</a>bhūtapūrvaṁ bhikṣavo ’tīte ’dhvany ekanavate kalpe vipaśyī nāma samyaksaṁbuddho loka udapādi tathāgato ’rhan samyaksaṁbuddho vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa bandhumatīṁ rājadhānīm upaniśritya viharati | yāvad anyatarasmin grāmake ’raṇyāyatane pañca bhikṣavo varṣā upagatāḥ tatraikena bhikṣuṇā caturṇāṁ <a class='ref vai' id='vai217' href='#vai217'>Vai 217</a> bhikṣūṇāṁ vaiyāvṛtyaṁ kṛtam | tair yujyamānair ghaṭamānair vyāyacchamānaiḥ sarvakleśaprahāṇād arhatvaṁ sākṣātkṛtam | pañcamena pādayor nipatya praṇidhānaṁ kṛtam: yathaibhir mām āgamya arhatvaṁ sākṣātkṛtam, anena me kuśalamūlena cittotpādena deyadharmaparityāgena ca pravrajitasya upakaraṇaviśeṣair avaikalyaṁ syād iti ||</p>
<p><a class='ref sc' id='sc14' href='#sc14'>SC 14</a>kiṁ manyadhve bhikṣavaḥ yo ’sau tena kālena tena samayena vaiyāvṛtyaṁ kṛtavān, ayaṁ sa upapāduka iti | bhikṣava ūcuḥ: kiṁ karma kṛtaṁ yenopapādukaḥ saṁvṛttaḥ? bhagavān āha: bhūtapūrvaṁ bhikṣavo ’tīte ’dhvany asminn eva bhadrake kalpe <span class='var' title='Speyer: viṁśatisahasrāyuṣi'>viṁśativarṣasahasrāyuṣi</span> prajāyāṁ kāśyapo nāma samyaksaṁbuddho loka udapādi tathāgato ’rhan samyaksaṁbuddho vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa vārāṇasīṁ nagarīm upaniśritya viharati ṛṣipatane mṛgadāve | tatrānyataraḥ śreṣṭhī | tasya bhāryā prasavakāle duḥkhavedanābhibhūtā ārtasvarā kradanti | sa taṁ śabdaṁ śrutvā paraṁ saṁvegam āpannaḥ | sa śokāgāraṁ praviśya kare kapolaṁ datvā cintāparo vyavasthitaḥ | tasya buddhir utpannā: yanv ahaṁ bhagavacchāsane pravrajya praṇidhānaṁ kuryām, yena na kadācid garbhaśayyāṁ pratyanubhavāmīti | sa tenaiva saṁvegena bhagavataḥ kāśyapasya pravacane pravrajitaḥ | tena praṇidhānaṁ kṛtam: anenāhaṁ kuśalamūlena cittotpādena deyadharmaparityāgena ca yatra yatra jāyeya, tatra tatropapāduko bhaveyam, mā kadācid garbhaśayyāṁ pratyanubhaveyam iti ||</p>
<p><a class='ref sc' id='sc15' href='#sc15'>SC 15</a>kiṁ manyadhve bhikṣavo yo ’sau tena kālena tena samayena sārthavāha āsīt, ayaṁ sa upapādukaḥ | yat praṇidhānaṁ kṛtam, tenopapādukaḥ saṁvṛttaḥ | yat tatrānenendriyāṇi paripācitāni, tenedānīm arhatvaṁ sākṣātkṛtam | iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc16' href='#sc16'>SC 16</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
