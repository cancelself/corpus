<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs89' lang='san'>
<header>
<ul>
<li class='division'>Avadānaśatakam |</li>
<li class='vagga'>navamo vargaḥ |</li>
</ul>
<h1>89. bhadrikaḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme ||</p>
<p><a class='ref sc' id='sc2' href='#sc2'>SC 2</a>yadā bhagavān ṣaḍvarṣābhisaṁbuddho dvādaśavarṣanirgataḥ kapilavastu anuprāptaḥ, tadā droṇodanāmṛtodanapramukhair anekaiḥ śākyasahasraiḥ satyadarśanaṁ kṛtaṁ sthāpayitvā rājānaṁ śuddhodanam | tato rājā śuddhodanas tāṁ putraśobhāṁ dṛṣṭvā paraṁ vismayam āpannaḥ | tasya buddhir utpannā: yadi me putro na pravrajito ’bhaviṣyat, so ’yam abhaviṣyad rājā cakravartī caturantavijetā dhārmiko dharmarājaḥ | sa etarhi jaṭilapravrajitaparivāro na śobhate | yanv ahaṁ śākyakulebhya ekaikaṁ pravrājayeyam iti | tato rājñā śuddhodanena nagare ghaṇṭāvaghoṣaṇaṁ kāritam: sarvaśākyaiḥ saṁnipattavyam iti | tataḥ sarvaśākyeṣu saṁnipatiteṣu rājā śuddhodanaḥ kathayati: śṛṇvantu bhavantaḥ śākyāḥ | yadi sarvārthasiddhaḥ kumāro na pravrajito ’bhaviṣyat, yad yuṣmābhir evopasthānaṁ kṛtam abhaviṣyat | tad idānīm asya pravrajitasya ekaikena kulapuruṣeṇa śākyenopasthāyakena pravrajitavyam iti | tato bhadrikāniruddharevatadevadattaprabhṛtīni pacca kumāraśatāni pravrajitāni | teṣām upālir nāma kalpaka upasthāyakaḥ tān pravrajitān dṛṣṭvā roditum ārabdhaḥ | tataḥ śākyaiḥ pṛṣṭaḥ: kimartham upāle rudyata iti | sa karuṇadīnavilambitair akṣarair uvāca: yūyaṁ pravrajitāḥ | ko mamedānīṁ bhahtācchādanena paripālanaṁ kariṣyatīti | tataḥ śākyā ūcuḥ: tena hi upāle, paṭakaṁ prasārayeti | tena paṭakaḥ prasāritaḥ | tataḥ śākyaiḥ śarīrāvalagnānāṁ hārārdhahāramaṇimukhtāvaiḍūryakeyūrāṅgulīyakānāṁ mahān rāśiḥ kṛtaḥ | tata upāleḥ kalpakasya tān dṛṣṭvā vicitraṁ cālaṁkāram abhivīkṣya yoniśo manasikāra utpannaḥ: ime tāvac chākyāḥ kularūpayuvanavanto ’ntaḥpurāṇi imaṁ cālaṁkāraṁ kheṭavad utsṛjya pravrajitāḥ | kim utāham alpavibhavaḥ imam alaṁkāraṁ gṛhaṁ neṣyāmi? alam anena | yanv aham etān anupravrajeyam iti | athopāliḥ kalpako yena bhagavāṁs tenopasaṁkrāntaḥ, upasaṁkramya bhagavataḥ pādayor nipatya bhagavantam idam avocat: yadi bhagavan mādṛśānāṁ pravrajyā asti, labheyāhaṁ svākhyāte dharmavinaye pravrajyām upasaṁpadaṁ bhikṣubhāvam, careyam aham bhagavato ’ntike brahmacaryam iti | tato bhagavatā ehibhikṣukayā pravrājitaḥ ||</p>
<p><a class='ref sc' id='sc3' href='#sc3'>SC 3</a>tato bhadrikapramukhāni pañca śākyaśatāni <span class='var' title='Speyer: bhikṣuveṣadhārīṇi'>bhikṣunepathyadhārīṇi</span> buddhapramukhasya bhikṣusaṁghasya praṇāmaṁ kartúṁ pravṛttāni | te upāliṁ jñātvā kularūpavibhavānvitatvān necchanty upāleḥ <a class='ref vai' id='vai225' href='#vai225'>Vai 225</a> praṇāmaṁ kartum | tatra bhagavān āyuṣmantaṁ bhadrikam āmantrayate: bhadrika kartavyo ’sya praṇāmaḥ, yasmād idaṁ māmakaṁ śāsanaṁ na kularūpayauvanaiśvaryacāturvarṇyaviśuddhim apekṣata iti | tato mūlanikṛttā iva drumā bhadrikapramukhāni pañca śākyaśatāni dharmatām avalambya pādayor nipatitāni | teṣām pādavandanasamakālam eveyaṁ mahāpṛthivī ṣaḍvikāraṁ prakampitā |</p>
<p><a class='ref sc' id='sc4' href='#sc4'>SC 4</a>tatrāyuṣmatā bhadrikeṇa yujyamānena ghaṭamānena vyāyacchamānena idam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣātkṛtam | arhan saṁvṛttaḥ traidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṁvitprāpto bhavalābhalobhasatkāraparāṅmukhaḥ | sendropendrāṇāṁ devānāṁ pūjyo mānyo ’bhivādyaś ca saṁvṛttaḥ | sa ca mahātmā hīnadīnānukampī | so ’pareṇa samayena pūrvāhṇe nivāsya pātracīvaram ādāya śrāvastīṁ gocarāya prasthitaḥ | yāvad anyataracaṇḍālakaṭhinaṁ piṇḍāya praviṣṭaḥ | tena khalu samayena rājā prasenajit kauśala ekapuṇḍarīkaṁ hastināgam abhiruhya dīrgheṇa cārāyaṇena sārathinā bhagavato darśanāya saṁprasthitaḥ | dadarśa rājā prasenajit kauśalo bhadrikaṁ śāntendriyaṁ śāntamānasam, parameṇa ca cittadamavyupaśamanasamanvāgataṁ pāṁsukūlaprāvṛtaṁ lūhaṁ piṇḍapātaṁ gṛhītvā tasmāc caṇḍālakaṭhinān nirgacchantam | dṛṣṭvā ca punar dīrghaṁ cārāyaṇaṁ sārathim āmantrayate: syād ayaṁ cārāyaṇa bhadriko bhikṣuḥ? evaṁ yathā vadasi | iti śrutvā rājā prasenajit kauśalaḥ saṁmoham āpannaḥ, pṛthivyāṁ mūrcchitaḥ patitaḥ | tato jalapariṣekapratyāgataprāṇacetaso labdhamānasaś cārāyaṇena sārathinotthāpitaḥ ||</p>
<p><a class='ref sc' id='sc5' href='#sc5'>SC 5</a>tato rājā bhagavatsakāśam upasaṁkramya bhagavataḥ pādābhivandanaṁ kṛtvā bhagavantam uvāca: bhagavan, adbhutaṁ me dṛṣṭam | asau bhadrikaḥ śākyarājaḥ pāṁsukūlaprāvṛto lūhaṁ piṇḍapātaṁ gṛhītvā devamanuṣyāvarjanakareṇātipraśānteneryāpathena piṇḍapātam ādāya caṇḍālakaṭhinān nirgataḥ | tasya mamaitad abhavat: āścarya yāvat suvinītaṁ bhagavacchāsanam, yatra nāma evaṁvidhāḥ kumārāḥ sukhaidhitā evaṁvinītapracārāḥ saṁvṛttā iti | bhagavān āha: aparam api mahārāja bhadrikasyāścaryaṁ śṛṇu | ayaṁ mahārāja bhadriko ’raṇyagato vā vṛkṣamūlagato vā śūnyāgāragato vā trir udānayati: aho bata saukhyam | yad aham apravrajitaḥ san rājakulamadhyagato ’mātyanaigamajānapadasusaṁrakṣitaḥ prākāraparikhādvārastūpābhinigūḍhaḥ pariśaṅkitahṛdayaḥ saṁvignaḥ samantataḥśaṅkī nidrāṁ nāsādayāmi | so ’ham etarhi nirapekṣaḥ kāye jīvite ca sukhaṁ yatratatrastho viharāmīti ||</p>
<p><a class='ref sc' id='sc6' href='#sc6'>SC 6</a>bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta bhadrikeṇa pūrvam anyāsu jātiṣu karmāṇi kṛtāni, yenābhirūpo darśanīyaḥ prāsādika āḍhye rājakule pratyājātaḥ | pravrajya cārhatvaṁ sākṣātkṛtam iti | bhagavān āha: bhadrikeṇaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | bhadrikeṇa karmāṇi kṛtāny upacitāni | ko ’nyaḥ pratyanubhaviṣyati? <a class='ref vai' id='vai226' href='#vai226'>Vai 226</a> na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:</p>
<blockquote class='gatha'>
<p><a class='ref sc' id='sc7' href='#sc7'>SC 7</a>na praṇaśyanti karmāṇi api kalpaśatair api<br>
sāmagrīṁ prāpya kālaṁ ca phalanti khalu dehinām || <a class='ref vns' id='vns89.1' href='#vns89.1'>Verse 89.1</a></p>
</blockquote>
<p><a class='ref sc' id='sc8' href='#sc8'>SC 8</a>bhūtapūrvaṁ bhikṣavo ’tīte ’dhvani vārāṇasyāṁ nagaryām anyatamaḥ koṭṭamallakaḥ kṣutkṣāmaparigataśarīraḥ itaś cāmutaś cānvāhiṇḍate | yāvad anyatarā dārikā pūpalikā ādāya gacchati | tatas tena koṭṭamallakena sā dārikā pūpalikānām arthe abhibhūtā | tato balād ekām pūpalikām ādāya <span class='var' title='Speyer: tatas tataḥ'>itas tataḥ</span> palāyitum ārabdhaḥ | sā cāsya dārikā pṛṣṭhataḥ samanubaddhaiva | tato ’sau koṭṭamallakaḥ sahasā nadīcārikām uttīrṇaḥ | asati buddhānām utpāde pratyekabuddhā loka utpadyante hīnadīnānukampakāḥ prāntaśayanāsanabhaktā ekadakṣiṇīyā lokasya | tadā anyataraḥ pratyekabuddhas tasya koṭṭamallakasyāgrataḥ sthitaḥ | tataḥ koṭṭamallasya taṁ pratyekabuddhaṁ śānteryāpathaṁ dṛṣṭvā mahān prasādo jātaḥ | tena svaṁ vyasanam agaṇayya pratyekabuddhāya pūpalikā pratipāditā | tasya vipraharṣasaṁjananārthaṁ vitatapakṣa iva haṁsarājo gaganatalam abhyudgamya vicitrāṇi prātihāryāṇi vidarśayitum ārabdhaḥ | tataḥ koṭṭamallakas tad atyadbhutaṁ devamanuṣyāvarjanakaraṁ prātihāryaṁ dṛṣṭvā mūlanikṛttā iva drumaḥ pādayor nipatya praṇidhānaṁ kartum ārabdhaḥ: yan me siddhavrato dakṣiṇīyaḥ pūpalikayā pratipāditaḥ, anenāhaṁ kuśalamūlena cittotpādena deyadharmaparityāgena ca yatra yatra jāyeya, tatra tatroccakulīnaḥ syām, evaṁvidhānāṁ ca dharmāṇāṁ lābhī syām, prativiśiṣṭataraṁ cātaḥ śāstāram ārāgayeyaṁ mā virāgayeyam iti ||</p>
<p><a class='ref sc' id='sc9' href='#sc9'>SC 9</a>bhagavān āha: kiṁ manyadhve bhikṣavo yo ’sau tena kālena tena samayena koṭṭamallakaḥ, ayam asau bhadrikaḥ | yat tena pratyekabuddhaḥ pūlikayā pratipāditaḥ, tasya karmaṇo vipākenāḍhye śākye pratyāgataḥ | bhūyaḥ kāśyape bhagavati pravrajito babhūva | tatrānena daśa varṣasahasrāṇi brahmacaryāvāsaḥ pratipālitaḥ | tenedānīm ārhatvaṁ sākṣātkṛtam | iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc10' href='#sc10'>SC 10</a>idam avocad bhagavān | āttamanasas te bhikṣavo bhagavato bhāṣitam abhyanandan ||<a class='ref vai' id='vai227' href='#vai227'>Vai 227</a></p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
