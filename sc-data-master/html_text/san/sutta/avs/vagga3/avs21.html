<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs21' lang='san'>
<header>
<ul>
<li class='division'>Avadānaśatakam |</li>
<li class='vagga'>tṛtīyo vargaḥ |</li>
</ul>
<h1>21. candanaḥ</h1>
</header>
<p class='uddana'><a class='ref sc' id='sc1' href='#sc1'>SC 1</a>tasyoddānam:<br>
candano hy atha padmaś ca cakraṁ daśaśirās tathā<br>
sūkṣmatvak śītadīptaś ca nāvikā gandhamādanaḥ<br>
nirmalo valgusvaraś ca vargo bhavati sattamaḥ ||</p>
<p><a class='ref sc' id='sc2' href='#sc2'>SC 2</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho magadheṣu janapadeṣu cārikāṁ caran gaṅgātīram anuprāptaḥ | tena khalu punaḥ samayena gaṅgātīrasya nātidūre stūpam avarugṇaṁ vātātapābhyāṁ pariśīrṇam | bhikṣubhir dṛṣṭvā bhagavān pṛṣṭaḥ kasya bhagavann ayaṁ stūpa iti | bhagavān āha: candano nāma pratyekabuddho babhūva, tasyeti | bhikṣava ūcuḥ: kuto bhagavaṁś candanasya pratyekabuddhasyotpattir nāmābhinirvṛttiś ceti | bhagavān āha: icchatha yūyaṁ bhikṣavaḥ śrotuṁ yathā candanasya pratyekabuddhasyotpattir nāmābhinirvṛttiś ca? evaṁ bhadanta | tena hi bhikṣavaḥ śṛṇuta, sādhu ca suṣṭhu ca manasi kuruta, bhāṣiṣye ||</p>
<p><a class='ref sc' id='sc3' href='#sc3'>SC 3</a>bhūtapūrvaṁ bhikṣavo ’tīte ’dhvani vārāṇasyāṁ nagaryāṁ brahmadatto nāma rājā rājyaṁ kārayati ṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca praśāntakalikalahaḍimbaḍamaraṁ taskararogāpagataṁ śālīkṣugomahiṣīsaṁpannam | dhārmiko dharmarājo dharmeṇa rājyaṁ kārayati | so ’putraḥ putrābhinandī śivavaruṇakuberaśakrabrahmādīn anyāṁś ca devatāviśeṣān āyācate tadyathā: ārāmadevatā vanadevatāś catvaradevatāḥ śṛṅgāṭakadevatā balipratigrāhikā devatāḥ | sahajāḥ sahadhārmikā nityānubaddhā api devatā āyācate | asti caiṣa loke pravādo yadāyācanahetoḥ putrā jāyante duhitaraś ca | tac ca naivam | yady evam abhaviṣyad ekaikasya putrasahasram abhaviṣyat tadyathā rājñaś cakravartinaḥ | api tu trayāṇāṁ sthānānāṁ saṁmukhībhāvāt putrā jāyante duhitaraś ca | katameṣāṁ trayāṇām | mātāpitarāu raktau bhavataḥ saṁnipatitau, mātā <span class='supplied'>ca</span> kalyā bhavati ṛtumatī, gandharvaś ca pratyupasthito bhavati | eṣāṁ trayāṇāṁ sthānānāṁ saṁmukhībhāvāt putrā jāyante duhitaraś ca | sa caivam āyācanaparas tiṣṭhati | tasya codyāne mahāpadmini | tatra padmam atipramāṇaṁ jātam | tad divase divase vardhate na tu phullati | tata ārāmikeṇa rājñe niveditam | rajñā uktaḥ parīkṣyatām etat padmam iti | yāvad apareṇa samayena sūryodaye tat padmaṁ vikasitam | tasya ca padmasya karṇikāyāṁ dārakaḥ paryaṅkaṁ baddhvāvasthitaḥ, abhirūpo darśanīyaḥ <a class='ref vai' id='vai56' href='#vai56'>Vai 56</a> prāsādiko gauraḥ kanakavarṇaś chatrākāraśirāḥ pralambabāhur vistīrṇalalāṭaḥ uccaghoṣaḥ saṁgatabrūs tuṅganāsaḥ dvātriṁśatā mahāpuruṣalakṣaṇaiḥ samalaṁkṛtagātro ’śītyānuvyañjanair virājitagātraḥ | tasya mukhāt padmagandho vāti śarīrāc ca candanagandhaḥ | tata ārāmikeṇa rājñe niveditam | tato rājā sāmātyaḥ sāntaḥpuraś ca tad udyānaṁ gataḥ | sahadarśanāt tena dārakeṇa rājā saṁbhāṣitaḥ: ehi tāta, ahaṁ te ’putrasya putra iti | tato rājā hṛṣṭatuṣṭapramudita uvāca: evam eva putra yathā vadasīti | tato rājā padminīm avagāhya taṁ dārakaṁ padmakarṇikāyāṁ gṛhītvā pāṇitale sthāpitavān | yatra yatra sa dārakaḥ pādau sthāpayati, tatra tatra padmāni prādurbhavanti | tatas tasya candana iti nāma kṛtam ||</p>
<p><a class='ref sc' id='sc4' href='#sc4'>SC 4</a>yadā candano dārako ’nupūrveṇa mahān saṁvṛttaḥ, tadā nāgarai rājā vijñaptaḥ: ihāsmākaṁ deva nagaraparva pratyupasthitam | tad arhati devaś candanaṁ kumāram <span class='var' title='Speyer: utsraṣṭum'>utsraṣṭam</span>| asmābhiḥ saha parvānubhaviṣyati, padmaiś ca sarvam adhiṣṭhānam alaṁkariṣyatīti | rājāha: evam astv iti | tataś candanaḥ sarvālaṁkāravibhūṣito ’mātyaputraparivṛto vividhair vādyair vādyamānai rājakulād bahir upayāti nagaraparva pratyanubhavitum | tatra tasya gacchataḥ padavinyāse padavinyāse padmāni prādurbhavanti darśanīyāni manoramāṇi ca | tāny arkaraśmibhiḥ spṛṣṭamātrāṇi mlāyanti śuṣyanti ||</p>
<p><a class='ref sc' id='sc5' href='#sc5'>SC 5</a>atha tasya śuddhasatvasya kalyāṇāśayasya pūrvabuddhāvaropitakuśalamūlasya taddarśanād yoniśo manasikāra utpannaḥ: yathemāni padmāni utpannamātrāṇi śobhante, arkaraśmiparitāpitāni mlāyanti śuṣyanti, evam etad api śarīram iti | tasyaivaṁ cintayatas tulayata uparīkṣamāṇasya saptatriṁśad bodhipakṣyadharmā abhimukhībhūtāḥ | te tasyaiva janakāyasya madhye sthitena pratyekabodhiḥ sākṣātkṛtā | yāvac chuddhāvāsakāyikair devais tasmai kāṣāyāṇy upanāmitāni | tāni ca prāvṛtya gaganatalam utpatitaḥ, vicitrāṇi ca prātihāryāṇi kartuṁ pravṛttaḥ, yaddarśanād rājñāmātyanaigamasahāyena mahān prasādaḥ pratilabdho vicitrāṇi ca kuśalamūlāny avaropitāni | bhagavān āha: ataś candanasya pratyekabuddhasyotpattir nāmābhinirvṛttiś ceti ||</p>
<p><a class='ref sc' id='sc6' href='#sc6'>SC 6</a>bhikṣavo bhagavantaṁ papracchuḥ: kāni bhadanta candanena pratyekabuddhena karmāṇi kṛtāni yenāsya śarīraṁ sugandhi tīkṣṇendriyaś ceti | bhagavān āha: kāśyape bhagavati pravrajito babhūva, tatrānena keśanakhastūpe gandhāvasekaḥ kṛtaḥ, puṣpāṇi cāvaropitāni, pratyekabodhau cānena mārgo bhāvitaḥ | tasmāt tarhi bhikṣava evaṁ śikṣitavyam: yac chāstāraṁ satkariṣyāmo gurukariṣyāmo mānayiṣyāmaḥ pūjayiṣyāmaḥ | śāstāraṁ satkṛtya gurukṛtya mānayitvā pūjayitvopaniśritya vihariṣyāmaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc7' href='#sc7'>SC 7</a>idam avocad bhagavān | āttamanasas te bhikṣavo bhagavato bhāṣitam abhyanandan ||<a class='ref vai' id='vai57' href='#vai57'>Vai 57</a></p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
