<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs28' lang='san'>
<header>
<ul>
<li class='division'>Avadānaśatakam |</li>
<li class='vagga'>tṛtīyo vargaḥ |</li>
</ul>
<h1>28. gandhamādanaḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho rājagṛham upaniśritya viharati veṇuvane kalandakanivāpe | ācaritam etan madhyadeśe: bhūyasā madhyadeśanivāsino jānapadā vicitrair anulepanair gātram anulimpanti | yāvad anyatamo gṛhapatiputraḥ | tasya dārikā śrāddhā bhadrā kalyāṇāśayā lohitacandanaṁ pinaṣṭi | bhagavāṁś ca pūrvāhṇe nivāsya pātracīvaram ādāya bhikṣugaṇaparivṛto bhikṣusaṁghapuraskṛto rājagṛhaṁ piṇḍāya prāvikṣat | adrākṣīt sā dārikā buddhaṁ bhagavantaṁ dvātriṁśatā mahāpuruṣalakṣaṇaiḥ samalaṁkṛtam aśītyā cānuvyañjanair virājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamam iva ratnaparvataṁ samantato bhadrakam | dṛṣṭvā ca dārikāyā mahān prasāda utpannaḥ | tato labdhaprasādāyā etad abhavat: kiṁ mamānenaivaṁvidhena jīvitena yāham īdṛśaṁ kṣetram āsādya na śaknomi dāridryadoṣād bhagavataḥ kārān kartum iti ||</p>
<p><a class='ref sc' id='sc2' href='#sc2'>SC 2</a>tatas tayā svajīvitam agaṇayitvā ubhau pāṇī lohitacandanena pralipya bhagavataḥ pādayor aṅgade kṛte, bhagavatā ca ṛddhyā sakalaṁ rājagṛhanagaraṁ candanagandhenāpūritam | tato dārikā tat pratihāryaṁ dṛṣṭvā prasannacittā bhagavataḥ pādayor nipatya cetanāṁ puṣṇāti: anena kuśalamūlena pratyekāṁ bodhiṁ sākṣāt kuryām iti ||</p>
<p><a class='ref sc' id='sc3' href='#sc3'>SC 3</a>tato bhagavatā smitaṁ vidarśitam | dharmatā khalu yasmin samaye buddhā bhagavantaḥ smitaṁ prāviṣkurvanti, tasmin samaye nīlapītalohitāvadātā arciṣo mukhān niścārya kāścid adhastād gacchanti, kāścid upariṣṭād gacchanti | yā adhastād gacchanti, tāḥ saṁjīvaṁ kālasūtraṁ saṁghātaṁ rauravaṁ mahārauravaṁ tapanaṁ pratāpanam avīcim arbudaṁ nirarbudaṁ aṭaṭaṁ hahavaṁ huhuvam utpalaṁ padmaṁ mahāpadmaṁ narakān gatvā ye uṣṇanarakās teṣu śītībhūtā nipatanti, ye śītanarakās teṣūṣṇībhūtā nipatanti | tena teṣāṁ satvānāṁ kāraṇāviśeṣāḥ pratiprasrabhyante | teṣām evaṁ bhavati: kiṁ nu vayaṁ bhavanta itaś cyutāḥ, āhosvid anyatropapannā iti | teṣāṁ prasādasaṁjananārthaṁ bhagavān nirmitaṁ visarjayati | teṣāṁ <span class='supplied'>taṁ</span> nirmitaṁ dṛṣṭvaivaṁ bhavati: na hy eva vayaṁ bhavanta itaś cyutāḥ, nāpy anyatropapannāḥ | api tv ayam apūrvadarśanaḥ satvaḥ, asyānubhāvenāsmākaṁ kāraṇāviśeṣāḥ pratiprasrabdhā iti | te nirmite cittam abhiprasādya tan narakavedanīyaṁ karma kṣapayitvā devamanuṣyeṣu pratisandhiṁ gṛhṇanti, yatra satyānāṁ bhājanabhūtā bhavanti | yā upariṣṭād gacchanti, tāś cāturmahārājikāṁs trayastriṁśān, yāmāṁs tuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhān ābhāsvarān parīttaśubhān apramāṇaśubhāñ śubhakṛtsnān anabhrakān puṇyaprasavān bṛhatphalān <a class='ref vai' id='vai72' href='#vai72'>Vai 72</a> abṛhān atapān sudṛśān sudarśanān akaniṣṭhān devān gatvā anityaṁ duḥkhaṁ śūnyam anātmety udghoṣayanti, gāthādvayaṁ ca bhāṣante:</p>
<blockquote class='gatha'>
<p><a class='ref sc' id='sc4' href='#sc4'>SC 4</a>ārabhadhvaṁ niṣkrāmata yujyadhvaṁ buddhaśāsane<br>
dhunīta mṛtyunaḥ sainyaṁ naḍāgāram iva kuñjaraḥ || <a class='ref vns' id='vns28.1' href='#vns28.1'>Verse 28.1</a></p>
<p><a class='ref sc' id='sc5' href='#sc5'>SC 5</a>yo hy asmin dharmavinaye apramattaś cariṣyati<br>
prahāya jātisaṁsāraṁ duḥkhasyāntaṁ kariṣyati || <a class='ref vns' id='vns28.2' href='#vns28.2'>Verse 28.2</a></p>
</blockquote>
<p><a class='ref sc' id='sc6' href='#sc6'>SC 6</a>atha tā arciṣas trisāhasramahāsāhasraṁ lokadhātum anvāhiṇḍya bhagavantam eva pṛṣṭhataḥ pṛṣṭhataḥ samanugacchanti | tad yadi bhagavān atītaṁ karma vyākartukāmo bhavati, bhagavataḥ pṛṣṭhato ’ntardhīyante | anāgataṁ <span class='supplied'>karma</span> vyākartukāmo bhavati, purastād antardhīyante | narakopapattiṁ vyākartukāmo bhavati, pādatale ’ntardhīyante | tiryagupapattiṁ vyākartukāmo bhavati, pārṣṇyām antardhīyante | pretopapattiṁ vyākartukāmo bhavati, pādāṅguṣṭhe ’ntardhīyante | manuṣyopapattiṁ vyākartukāmo bhavati, jānunor antardhīyante | balacakravartirājyaṁ vyākartukāmo bhavati, vāme karatale ’ntardhīyante | cakravartirājyaṁ vyākartukāmo bhavati, dakṣiṇe karatale ’ntardhīyante | devopapattiṁ vyākartukāmo bhavati, nābhyām antardhīyante | śrāvakabodhiṁ vyākartukāmo bhavati, āsye ’ntardhīyante | pratyekāṁ bodhiṁ vyākartukāmo bhavati, ūrṇāyām antardhīyante | anuttarāṁ samyaksaṁbodhiṁ vyākartukāmo bhavati, uṣṇīṣe antardhīyante ||</p>
<p><a class='ref sc' id='sc7' href='#sc7'>SC 7</a>atha tā arciṣo bhagavantaṁ triḥ pradakṣiṇīkṛtya bhagavata ūrṇāyām antarhitāḥ | athāyuṣmān ānandaḥ kṛtakarapuṭo bhagavantaṁ papraccha:</p>
<blockquote class='gatha'>
<p><a class='ref sc' id='sc8' href='#sc8'>SC 8</a>nānāvidho raṅgasahasracitro<br>
vaktrāntarān niṣkasitaḥ kalāpaḥ<br>
avabhāsitā yena diśaḥ samantād<br>
divākareṇodayatā yathaiva || <a class='ref vns' id='vns28.3' href='#vns28.3'>Verse 28.3</a></p>
</blockquote>
<p><a class='ref sc' id='sc9' href='#sc9'>SC 9</a>gāthāś ca bhāṣate:</p>
<blockquote class='gatha'>
<p><a class='ref sc' id='sc10' href='#sc10'>SC 10</a>vigatodbhavā dainyamadaprahīṇā<br>
buddhā jagaty uttamahetubhūtāḥ<br>
nākāraṇaṁ śaṅkhamṛṇālagauraṁ<br>
smitam upadarśayanti jinā jitārayaḥ || <a class='ref vns' id='vns28.4' href='#vns28.4'>Verse 28.4</a></p>
<p><a class='ref sc' id='sc11' href='#sc11'>SC 11</a>tatkālaṁ svayam adhigamya vīra buddhyā<br>
śrotṝṇāṁ śramaṇa jinendra kāṅkṣitānām<br>
dhīrābhir munivṛṣa vāgbhir uttamābhir<br>
utpannaṁ vyapanaya saṁśayaṁ śubhābhiḥ || <a class='ref vns' id='vns28.5' href='#vns28.5'>Verse 28.5</a></p>
<p><a class='ref sc' id='sc12' href='#sc12'>SC 12</a>nākāsmāl lavaṇajalādrirājadhairyāḥ<br>
saṁbuddhāḥ smitam upadarśayanti nāthāḥ<br>
yasyārthe smitam upadarśayanti dhīrāḥ<br>
taṁ śrotuṁ samabhilaṣanti te janaughāḥ || <a class='ref vns' id='vns28.6' href='#vns28.6'>Verse 28.6</a> iti <a class='ref vai' id='vai73' href='#vai73'>Vai 73</a></p>
</blockquote>
<p><a class='ref sc' id='sc13' href='#sc13'>SC 13</a>bhagavān āha: evam etad ānanda, evam etat | nāhetvapratyayam ānanda tathāgatā arhantaḥ samyaksaṁbuddhāḥ smitaṁ prāviṣkurvanti | paśyasy ānanda anayā dārikayā mamaivaṁvidhaṁ satkāraṁ kṛtam | evaṁ bhadanta | eṣā ānanda dārikā kuśalamūlena cittotpādena deyadharmaparityāgena ca gandhamādano nāma pratyekabuddho bhaviṣyati | ayam asyā deyadharmo yo mamāntike cittaprasādaḥ | tasmāt tarhi bhikṣava evaṁ śikṣitavyam: yad buddhapratyekabuddhāryaśrāvakeṣu kārān kariṣyāmaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc14' href='#sc14'>SC 14</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
