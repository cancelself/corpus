<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs29' lang='san'>
<header>
<ul>
<li class='division'>Avadānaśatakam |</li>
<li class='vagga'>tṛtīyo vargaḥ |</li>
</ul>
<h1>29. nirmalaḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | śrāvastyāṁ amyatama ārāmikaḥ | sa dantakāṣṭham ādāya śrāvastīṁ praviśati | naimittikaś ca dvāre ’vasthitaḥ | sa kathayati: ya etad dantadhāvanaṁ bhakṣayiṣyati, sa śatarasaṁ bhojanaṁ bhakṣayiṣyati | tad vacanam ārāmikeṇa śrutam | śrutvā caivaṁ cintayāmāsa: kasmāyetad dantadhāvanaṁ dadyām | yena me mahān saṁmānaḥ syād iti | tasyaitad abhavat: ayaṁ buddho bhagavān sacarācare loke jaṅgamaṁ puṇyakṣetram abandhyamahāphalaṁ ca | yanv aham idaṁ buddhāya bhagavate dadyām iti ||</p>
<p><a class='ref sc' id='sc2' href='#sc2'>SC 2</a>atha sa ārāmiko dantakāṣṭham ādāya yena bhagavāṁs tenopasaṁkrāntaḥ | upasaṁkramya bhagavataḥ pādau śirasā vanditvaikānte ’sthāt | ekāntasthitaḥ sa ārāmiko bhagavantam idam avocat: idaṁ bhagavan dantakāṣṭhaṁ pratigṛhyatāṁ mamāntikād anukampām upādāyeti | atha bhagavān ārāmikasyānugrahārthaṁ gajabhujasadṛśaṁ suvarṇavarṇaṁ bāhum abhiprasārya gṛhītavān, gṛhītvā bhakṣitavān, bhakṣayitvā cainam ārāmikasyāgrato visarjitavān, visarjya tad dantakāṣṭhaṁ pṛthivyāṁ nikhātavān | nikhātamātram eva ca tacchākhāpatrapuṣpaphalasamṛddho mahānyagrodhaḥ parimaṇḍalas tatraiva kṣaṇe nirvṛttaḥ | yasya cchāyāyāṁ niṣadya bhagavatā anekeṣāṁ devamanuṣyāṇāṁ dharmo deśitaḥ | tato ’nāthapiṇḍadena gṛhapatinā bhagavān śatarasenāhāreṇa pratipāditaḥ ||</p>
<p><a class='ref sc' id='sc3' href='#sc3'>SC 3</a>atha sa ārāmiko bhagavadupasthānāt prātihāryāc cāvarjitamanā mūlanikṛtta iva drumaḥ pādayor nipatya praṇidhānām kartum ārabdhaḥ: anenāhaṁ kuśalamūlena pratyekāṁ bodhiṁ sākṣātkuryām iti ||</p>
<p><a class='ref sc' id='sc4' href='#sc4'>SC 4</a>tato bhagavatā smitaṁ vidarśitam | dharmatā khalu yasmin samaye buddhā bhagavantaḥ smitaṁ prāviṣkurvanti, tasmin samaye nīlapītalohitāvadātā arciṣo mukhān niścārya kāścid adhastād <a class='ref vai' id='vai74' href='#vai74'>Vai 74</a> gacchanti, kāścid upariṣṭād gacchanti | yā adhastād gacchanti, tāḥ saṁjīvaṁ kālasūtraṁ saṁghātaṁ rauravaṁ mahārauravaṁ tapanaṁ pratāpanam avīcim arbudaṁ nirarbudaṁ aṭaṭaṁ hahavaṁ huhuvam utpalaṁ padmaṁ mahāpadmaṁ narakān gatvā ye uṣṇanarakās teṣu śītībhūtā nipatanti, ye śītanarakās teṣūṣṇībhūtā nipatanti | tena teṣāṁ satvānāṁ kāraṇāviśeṣāḥ pratiprasrabhyante | teṣām evaṁ bhavati: kiṁ nu vayaṁ bhavanta itaś cyutāḥ, āhosvid anyatropapannā iti | teṣāṁ prasādasaṁjananārthaṁ bhagavān nirmitaṁ visarjayati | teṣāṁ <span class='supplied'>taṁ</span> nirmitaṁ dṛṣṭvaivaṁ bhavati: na hy eva vayaṁ bhavanta itaś cyutāḥ, nāpy anyatropapannāḥ | api tv ayam apūrvadarśanaḥ satvaḥ, asyānubhāvenāsmākaṁ kāraṇāviśeṣāḥ pratiprasrabdhā iti | te nirmite cittam abhiprasādya tan narakavedanīyaṁ karma kṣapayitvā devamanuṣyeṣu pratisandhiṁ gṛhṇanti, yatra satyānāṁ bhājanabhūtā bhavanti | yā upariṣṭād gacchanti, tāś cāturmahārājikāṁs trayastriṁśān, yāmāṁs tuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhān ābhāsvarān parīttaśubhān apramāṇaśubhāñ śubhakṛtsnān anabhrakān puṇyaprasavān bṛhatphalān abṛhān atapān sudṛśān sudarśanān akaniṣṭhān devān gatvā anityaṁ duḥkhaṁ śūnyam anātmety udghoṣayanti, gāthādvayaṁ ca bhāṣante:</p>
<blockquote class='gatha'>
<p><a class='ref sc' id='sc5' href='#sc5'>SC 5</a>ārabhadhvaṁ niṣkrāmata yujyadhvaṁ buddhaśāsane<br>
dhunīta mṛtyunaḥ sainyaṁ naḍāgāram iva kuñjaraḥ || <a class='ref vns' id='vns29.1' href='#vns29.1'>Verse 29.1</a></p>
<p><a class='ref sc' id='sc6' href='#sc6'>SC 6</a>yo hy asmin dharmavinaye apramattaś cariṣyati<br>
prahāya jātisaṁsāraṁ duḥkhasyāntaṁ kariṣyati || <a class='ref vns' id='vns29.2' href='#vns29.2'>Verse 29.2</a></p>
</blockquote>
<p><a class='ref sc' id='sc7' href='#sc7'>SC 7</a>atha tā arciṣas trisāhasramahāsāhasraṁ lokadhātum anvāhiṇḍya bhagavantam eva pṛṣṭhataḥ pṛṣṭhataḥ samanugacchanti | tad yadi bhagavān atītaṁ karma vyākartukāmo bhavati, bhagavataḥ pṛṣṭhato ’ntardhīyante | anāgataṁ <span class='supplied'>karma</span> vyākartukāmo bhavati, purastād antardhīyante | narakopapattiṁ vyākartukāmo bhavati, pādatale ’ntardhīyante | tiryagupapattiṁ vyākartukāmo bhavati, pārṣṇyām antardhīyante | pretopapattiṁ vyākartukāmo bhavati, pādāṅguṣṭhe ’ntardhīyante | manuṣyopapattiṁ vyākartukāmo bhavati, jānunor antardhīyante | balacakravartirājyaṁ vyākartukāmo bhavati, vāme karatale ’ntardhīyante | cakravartirājyaṁ vyākartukāmo bhavati, dakṣiṇe karatale ’ntardhīyante | devopapattiṁ vyākartukāmo bhavati, nābhyām antardhīyante | śrāvakabodhiṁ vyākartukāmo bhavati, āsye ’ntardhīyante | pratyekāṁ bodhiṁ vyākartukāmo bhavati, ūrṇāyām antardhīyante | anuttarāṁ samyaksaṁbodhiṁ vyākartukāmo bhavati, uṣṇīṣe antardhīyante ||</p>
<p><a class='ref sc' id='sc8' href='#sc8'>SC 8</a>atha tā arciṣo bhagavantaṁ triḥ pradakṣiṇīkṛtya bhagavata ūrṇāyām antarhitāḥ | athāyuṣmān ānandaḥ kṛtakarapuṭo bhagavantaṁ papraccha:</p>
<blockquote class='gatha'>
<p><a class='ref sc' id='sc9' href='#sc9'>SC 9</a>nānāvidho raṅgasahasracitro<br>
vaktrāntarān niṣkasitaḥ kalāpaḥ<br>
avabhāsitā yena diśaḥ samantād<br>
divākareṇodayatā yathaiva || <a class='ref vns' id='vns29.3' href='#vns29.3'>Verse 29.3</a><a class='ref vai' id='vai75' href='#vai75'>Vai 75</a></p>
</blockquote>
<p><a class='ref sc' id='sc10' href='#sc10'>SC 10</a>gāthāś ca bhāṣate:</p>
<blockquote class='gatha'>
<p><a class='ref sc' id='sc11' href='#sc11'>SC 11</a>vigatodbhavā dainyamadaprahīṇā<br>
buddhā jagaty uttamahetubhūtāḥ<br>
nākāraṇaṁ śaṅkhamṛṇālagauraṁ<br>
smitam upadarśayanti jinā jitārayaḥ || <a class='ref vns' id='vns29.4' href='#vns29.4'>Verse 29.4</a></p>
<p><a class='ref sc' id='sc12' href='#sc12'>SC 12</a>tatkālaṁ svayam adhigamya vīra buddhyā<br>
śrotṝṇāṁ śramaṇa jinendra kāṅkṣitānām<br>
dhīrābhir munivṛṣa vāgbhir uttamābhir<br>
utpannaṁ vyapanaya saṁśayaṁ śubhābhiḥ || <a class='ref vns' id='vns29.5' href='#vns29.5'>Verse 29.5</a></p>
<p><a class='ref sc' id='sc13' href='#sc13'>SC 13</a>nākāsmāl lavaṇajalādrirājadhairyāḥ<br>
saṁbuddhāḥ smitam upadarśayanti nāthāḥ<br>
yasyārthe smitam upadarśayanti dhīrāḥ<br>
taṁ śrotuṁ samabhilaṣanti te janaughāḥ || <a class='ref vns' id='vns29.6' href='#vns29.6'>Verse 29.6</a> iti</p>
</blockquote>
<p><a class='ref sc' id='sc14' href='#sc14'>SC 14</a>bhagavān āha: evam etad ānanda, evam etat | nāhetvapratyayam ānanda tathāgatā arhantaḥ samyaksaṁbuddhāḥ smitaṁ prāviṣkurvanti | paśyasy ānanda anenārāmikeṇa mamaivaṁvidhaṁ satkāraṁ kṛtam | evaṁ bhadanta | eṣa ānanda ārāmiko ’nena kuśalamūlena cittotpādena deyadharmaparityāgena ca trayodaśa kalpān vinipātaṁ na gamiṣyati, paścime bhave paścime nikete paścime samucchraye paścime ātmabhāvapratilambhe nirmalo nāma pratyekabuddho bhaviṣyati | ayam asya deyadharmo yo mamāntike cittaprasāda iti | tasmāt tarhi bhikṣava evaṁ śikṣitavyam: yac chāstāraṁ satkariṣyāmo gurukariṣyāmo mānayiṣyāmaḥ pūjayiṣyāmaḥ | śāstāraṁ satkṛtya gurukṛtya mānayitvā pūjayitvopaniśritya vihariṣyāmaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc15' href='#sc15'>SC 15</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
