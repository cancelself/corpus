<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs24' lang='san'>
<header>
<ul>
<li class='division'>Avadānaśatakam |</li>
<li class='vagga'>tṛtīyo vargaḥ |</li>
</ul>
<h1>24. daśaśirāḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho magadheṣu janapadeṣu cārikāṁ caran gaṅgātīram anuprāptaḥ sārdhaṁ bhikṣusaṁghena | adrākṣus te bhikṣavo dūrata eva purāṇastūpaṁ vātātapavarṣair avarugṇaṁ prarugṇam | dṛṣṭvā ca punar bhagavantaṁ papracchuḥ: kasyaiṣa bhadanta stūpa iti | bhagavān āha: daśaśirasaḥ pratyekabuddhasyeti | bhikṣavaḥ ūcuḥ: kuto bhadanta daśaśirasaḥ pratyekabuddhasyotpattir nāmābhinirvṛttiś ceti | bhagavān āha: icchatha yūyaṁ bhikṣavaḥ śrotum iti? ta ūcuḥ: evaṁ bhadanteti | tena hi bhikṣavaḥ śṛṇuta, sādhu ca suṣṭhu ca manasi kuruta, bhāṣiṣye ||</p>
<p><a class='ref sc' id='sc2' href='#sc2'>SC 2</a>bhūtapūrvaṁ bhikṣavo ’tīte ’dhvani vārāṇasyāṁ nagaryāṁ brahmadatto nāma rājā rājyaṁ kārayati ṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca praśāntakalikalahaḍimbaḍamaraṁ <a class='ref vai' id='vai62' href='#vai62'>Vai 62</a> taskararogāpagataṁ śālīkṣugomahiṣīsaṁpannam | dhārmiko dharmarājo dharmeṇa rājyaṁ kārayati | sa ca rājā aputraḥ putrābhinandī śivavaruṇakuberaśakrabrahmādīn anyāṁś ca devatāviśeṣān āyācate | tadyathā: ārāmadevatā vanadevatāś catvaradevatāḥ śṛṅgāṭakadevatā balipratigrāhikā devatāḥ | sahajāḥ sahadhārmikā nityānubaddhā api devatā āyācate | sa caivam āyācanaparas tiṣṭati | tasya codyāne nahatī padminī utpalapadmakumudapadmapuṇḍarīkasaṁchannā haṁsacakravākakāraṇḍavādiśakunopaśobhitā nalinī | tatra padmam atipramāṇam akaṇṭakaṁ sahotpannam | tad divase divase vardhate na tu phullati | tata ārāmikeṇa rājñe niveditam | rajñā uktaḥ: parirakṣyatām etat padmam iti | yāvad apareṇa samayena sūryodaye tat padmaṁ vikasitam | tasya padmasya karṇikāyāṁ dārakaḥ paryaṅkaṁ baddhvāvasthitaḥ, abhirūpo darśanīyaḥ prāsādiko gauraḥ kanakavarṇaś chatrākāraśirāḥ pralambabāhur vistīrṇalalāṭa uccaghoṣaḥ saṁgatabrūs tuṅganāsaḥ dvātriṁśatā mahāpuruṣalakṣaṇaiḥ samalaṁkṛto ’śītyānuvyañjanair virājitagātraḥ | taṁ dṛṣṭvā ārāmikeṇa rājñe niveditam | śrutvā rājā sāmātyaḥ sāntaḥpuraś ca tad udyānaṁ gataḥ | dadarśa rājā padmakarṇikāyāṁ tathā vibhājamānam | dṛṣṭvā ca punar hṛṣṭatuṣṭapramudita udagraprītisaumanasyajātaḥ padminīm avagāhya taṁ gṛhītvā mahatā satkāreṇa svagṛham ānīya śramaṇabrāhmaṇanaimittikānāṁ nivedya trīṇi saptakāny ekaviṁśatiṁ divasān jātasya jātimahaṁ kṛtvā daśaśirā iti nāmadheyaṁ kṛtavān ||</p>
<p><a class='ref sc' id='sc3' href='#sc3'>SC 3</a>daśaśirā dārakaḥ aṣṭābhyo dhātrībhyo datto dvābhyām aṁsadhātrībhyāṁ dvābhyāṁ kṣīradhātrībhyāṁ dvābhyāṁ maladhātrībhyāṁ dvābhyāṁ krīḍanikābhyāṁ dhātrībhyām | so ’ṣṭābhir dhātrībhir unnīyate vardhyate kṣīreṇa dadhnā navanītena sarpiṣā sarpimaṇḍenānyaiś cott<span class='supplied'>aptott</span>aptair upakaraṇaviśeṣaiḥ | āśu vardhate hradastham iva paṅkajam | sa ca kumāraḥ śrāddho bhadraḥ kalyāṇāśaya ātmahitaparahitapratipannaḥ kāruṇiko mahātmā dharmakāmaḥ prajāvatsalaḥ | sa paśyati pitaraṁ rājadharme sthitaṁ sāvadyam avadyāni karmāṇi kurvāṇam | dṛṣṭvā ca kumāraḥ saṁvignaḥ pitaraṁ vijñāpayāmāsa: anujānīhi māṁ tāta, pravrajiṣyāmi svākhyāte dharmavinaye iti | yāvat pitrānujñātaḥ keśaśmaśru avatārya kāṣāyāṇi vastrāṇy ācchādya samyag eva śraddhayā agārād anagārikāṁ pravrajitaḥ | tena vinopadeśena saptatriṁśad bodhipakṣān dharmān āmukhīkṛtya pratyekā bodhiḥ sākṣātkṛtā | sa gaganatalam utpatya pituḥ sakāśe vicitrāṇi prātihāryāṇi cakāra | tato rājñā traimāsya piṇḍakenopanimantritaḥ | sa śarīrabhārodvahanaparikhinno vicitrāṇi prātihāryāṇi darśayitvā indhanakṣayād ivāgnir nirvṛtim upajagāma | tasyaiṣa stūpa iti ||</p>
<p><a class='ref sc' id='sc4' href='#sc4'>SC 4</a>atha bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta daśaśirasā karmāṇi kṛtāni, yena mātuḥ kukṣau nopapannaḥ, padma upapanna iti || bhagavān āha: daśaśirasaiva bhikṣavaḥ karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | daśaśirasā karmāṇi kṛtāny upacitāni ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca | <a class='ref vai' id='vai63' href='#vai63'>Vai 63</a></p>
<blockquote class='gatha'>
<p><a class='ref sc' id='sc5' href='#sc5'>SC 5</a>na praṇaśyanti <span class='var' title='karmāṇy api kalpaśatair api'>karmāṇi kalpakoṭiśatair api</span> |</p>
<p><a class='ref sc' id='sc6' href='#sc6'>SC 6</a>sāmagrīṁ prāpya kālaṁ ca phalanti khalu dehinām || <a class='ref vns' id='vns24.1' href='#vns24.1'>Verse 24.1</a></p>
</blockquote>
<p><a class='ref sc' id='sc7' href='#sc7'>SC 7</a>bhūtapūrvaṁ bhikṣavo ’tīte ’dhvani ekanavate kalpe vipaśyī nāma samyaksaṁbuddho loka udapādi tathāgato ’rhan samyaksaṁbuddho vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa bandhumatīṁ rājadhānīm upaniśritya viharati | atha vipaśyī samyaksaṁbuddhaḥ pūrvāhṇe nivāsya pātracīvaram ādāya bhikṣugaṇaparivṛto bhikṣusaṁghapuraskṛto bandhumatīṁ rājadhānīṁ piṇḍāya prāvikṣat | anyataraś ca sārthavāhaḥ padmam ādāya vīthīṁ pratipannaḥ | athāsau paśyati vipaśyinaṁ samyaksaṁbuddhaṁ dvātriṁśatā mahāpuruṣalakṣaṇaiḥ samalaṁkṛtam aśītyānuvyañjanair virājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamam iva ratnaparvataṁ samantato bhadrakam | sahadarśanād bhagavata upari tat padmaṁ cikṣepa | tat kṣiptamātraṁ bhagavata upari śakaṭacakramātraṁ bhūtvā bhagavantaṁ gacchantam upagacchati, tiṣṭhantam anutiṣṭhati | yāvad vipaśyinā samyaksaṁbuddhena sa sārthavāhaḥ pratyekabodhau vyākṛtaḥ | tato hṛṣṭatuṣṭapramuditamanāḥ svagṛham āgataḥ | prajāpatī cāsya tena kālena prajāyamānā sasvaraṁ kranditavatī | tena paricārikā pṛṣṭā: kim idam iti | tayā samākhyātam | tataḥ sārthavāhaḥ saṁvignaḥ praṇidhānaṁ kartum ārabdhaḥ: mā kadācit saṁsāre mātuḥ kukṣāv upapadyeyam iti ||</p>
<p><a class='ref sc' id='sc8' href='#sc8'>SC 8</a>bhagavān āha: kiṁ manyadhve bhikṣavo yo ’sau tena kālena tena samayena sārthavāho babhūva, ayaṁ sa daśaśirāḥ pratyekabuddhaḥ | tena kuśalamūlenaikaviṁśatiṁ kalpān na kadācin mātuḥ kukṣāv upapannaḥ | paścime cāsya bhave iyaṁ vibhūtiḥ | tasmāt tarhi bhikṣava evaṁ śikṣitavyam: yad buddhapratyekabuddhāryaśrāvakeṣu kārān kariṣyāmaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc9' href='#sc9'>SC 9</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
