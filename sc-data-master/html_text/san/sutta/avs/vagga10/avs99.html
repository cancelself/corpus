<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs99' lang='san'>
<header>
<ul>
<li class='division'>Avadānaśatakam |</li>
<li class='vagga'>daśamo vargaḥ |</li>
</ul>
<h1>99. dīrghanakhaḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho rājagṛham upaniśritya viharati veṇuvane kalandakanivāpe | tena khalu samayena nāladagrāmake tiṣyo nāma brāhmaṇaḥ | tena śārī nāma dārikā māṭharasakāśāl labdhā | yadā śāriputraḥ sārīkukṣim avakrāntaḥ, tadā bhrātrā saha dīrghanakhena vivādaṁ kurvantī nigrahasthānaṁ prāpayati | <span class='gap'>+ + + + + +</span> | tato dīrghanakhena dakṣiṇāpathaṁ gatvā bahūni śāstrāṇy adhītāni |</p>
<p><a class='ref sc' id='sc2' href='#sc2'>SC 2</a>yāvat krameṇa śāriputro jātaḥ | tena dvir aṣṭavarṣeṇaindraṁ vyākaraṇam adhītam, sarvavādinaś ca nigṛhītāḥ | so ’nupūrveṇa bhagavataḥ śāsane pravrajitaḥ | yāvad dīrghanakhena pravrājakena śrutam: bhāgineyena te sarve tīrthakarā nigṛhītāḥ | idānīṁ śramaṇagautamasya śiṣyatvam abhyupagata iti | <a class='ref vai' id='vai256' href='#vai256'>Vai 256</a><br>
śrutvā cāsya mahatī paribhavasaṁjñā utpannā, sarvaśāstreṣu cāsya anaiṣṭhikasaṁjñā utpannā | tataḥ kramaśo rājagṛham anuprāptaḥ ||</p>
<p><a class='ref sc' id='sc3' href='#sc3'>SC 3</a>tasmiṁś ca samaye bhagavān pratisaṁlayanād vyutthāya catasṛṇāṁ parṣadāṁ madhuramadhuraṁ dharmaṁ deśayati kṣaudraṁ madhv ivāneḍakam | śāriputro ’pi bhagavataḥ purastāt sthito ’bhūd vyajanaṁ gṛhītvā bhagavanataṁ vījayan | atha dadarśa dīrghanakhaparivrājako bhagavantam ardhacandrākāreṇopaviṣṭaṁ dharmaṁ deśayantam, śāriputraṁ ca vyajanavyagrahastaṁ bhagavantaṁ vījayamānam | dṛṣṭvā ca punar bhagavantam idam avocat: sarvaṁ me bho gautama na kṣamata iti | bhagavān āha: eṣāpi te agnivaiśyāyana dṛṣṭir na kṣamate, yeyaṁ dṛṣṭiḥ: sarvaṁ me na kṣamata iti | eṣāpi me bho gautama dṛṣṭir na kṣamate, yeyaṁ me dṛṣṭiḥ: sarvaṁ me na kṣamata iti | api tu te agnivaiśyāyana evaṁ jānato ’yāś ca dṛṣṭeḥ prahāṇaṁ bhaviṣyati pratinisargo vāntībhāvaḥ; anyasyāś ca dṛṣṭer apratisaṁdhir anupādānam aprādurbhāvaḥ? api me bho gautama evaṁ jānata evaṁ paśyato ’syāś ca dṛṣṭeḥ prahāṇaṁ bhaviṣyati pratinisargo vāntībhāvaḥ anyasyāś ca dṛṣṭer apratisaṁdhir anupādānam aprādurbhāvaḥ | bahujanena te agnivaiśyāyana na <span class='var' title='Speyer: saṁsyadiṣyati'>saṁsyandiṣyati</span> | <span class='gap'>+ + + + + +</span> ima ucyante tanubhyas tanutarāḥ | loke traya ime agnivaiśyāyana dṛṣṭisaṁniśrayāḥ | katame trayaḥ? ihāgnivaiśyāyana eka evaṁdṛṣṭir bhavati evaṁvādī: sarvaṁ me kṣamata iti | punar aparam ihaika evaṁdṛṣṭir bhavati evaṁvādī: sarvaṁ me na kṣamata iti | punar aparam eka evaṁdṛṣṭir bhavati evaṁvādī: evaṁ me kṣamate, ekaṁ na me kṣamata iti | tatrāgnivaiśyāyana yeyaṁ dṛṣṭiḥ sarvaṁ me kṣamata iti, iyṁ dṛṣṭiḥ saṁrāgāya saṁvartate nāsaṁrāgāya, saṁdveṣāya nāsaṁdveṣāya, saṁmohāya nāsaṁmohāya, saṁyogāya nāsaṁyogāya, saṁkleśāya na vyavadānāya, saṁcayāya nāpacayāya, abhinandanāyopādānāya adhyavasānāya saṁvartate | tatrāgnivaiśyāyana yeyaṁ dṛṣṭiḥ: sarvaṁ me na kṣamata iti, iyaṁ dṛṣṭiḥ asaṁrāgāya saṁvartate na saṁrāgāya, asaṁdveṣāya na saṁdveṣāya, asaṁmohāya na saṁmohāya, visaṁyogāya na saṁyogāya, vyavadānāya na saṁkleśāya, asaṁcayāya na saṁcayāya | anabhinandanāyānupādānāya anadhyavasānāya saṁvartate | tatra yeyaṁ dṛṣṭiḥ: ekaṁ me kṣamate, ekaṁ me na kṣamata iti, yat tāvad asya kṣamate, tat saṁrāgāya saṁdveṣāya saṁmohāya saṁyogāya saṁkleśāya, na vyavadānāya nāpacayāya | abhinandanāyopādānāya adhyavasānāya saṁvartate | yad asya na kṣamate, tad asaṁrāgāya saṁvartate na saṁrāgāya, asaṁdveṣāya na saṁdveṣāya, asaṁmohāya na saṁmohāya, asaṁyogāya na saṁyogāya, vyavadānāya na saṁkleśāya, apacayāya na saṁcayāya | anabhinandanāyānupādānāya anadhyavasānāya saṁvartate |</p>
<p><a class='ref sc' id='sc4' href='#sc4'>SC 4</a>tatrā śrutavān āryaśrāvaka idaṁ pratisaṁśikṣyate: ahaṁ caivaṁdṛṣṭiḥ syām, evaṁvādī: sarvaṁ me kṣamate | dvābhyāṁ me sārdhaṁ syād vigrahaḥ syād vivādaḥ | yaś ca evaṁdṛṣṭir evaṁvādī: sarvaṁ me na kṣamata iti, yaś ca evaṁdṛṣṭir evaṁvādi: ekaṁ me kṣamate ekaṁ me na kṣamata iti | vigrahe sati vivādaḥ, vivāde sati vihiṁsā | iti sa tāṁ savigrahāṁ savivādāṁ savihiṁsāṁ ca samanupaśyann <a class='ref vai' id='vai257' href='#vai257'>Vai 257</a> imāṁ ca dṛṣṭiṁ pratinisṛjati, anyāṁ ca dṛṣṭiṁ nopādatte | evam asyāś ca dṛṣṭeḥ prahāṇaṁ bhavati pratinisargo vāntībhāvaḥ, anyasyāś ca dṛṣṭer apratisaṁdhir anupādānam aprādurbhāvaḥ ||</p>
<p><a class='ref sc' id='sc5' href='#sc5'>SC 5</a>tatra śrutavān āryaśrāvaka idaṁ pratisaṁśikṣyate: ahaṁ ced evaṁdṛṣṭiḥ syām evaṁvādī: sarvaṁ me na kṣamata iti, dvābhyāṁ me sārdhaṁ syād vigrahaḥ, syād vivādaḥ | yaś ca evaṁdṛṣṭir evaṁvādī: sarvaṁ me kṣamata iti, yaś ca evaṁdṛṣṭir evaṁvādi: ekaṁ me kṣamate ekaṁ me na kṣamata iti | vigrahe sati vivādaḥ, vivāde sati vihiṁsā, iti sa tāṁ savigrahāṁ savivādāṁ savihiṁsāṁ ca samanupaśyann imāṁ ca dṛṣṭiṁ pratinisṛjati, anyāṁ ca dṛṣṭiṁ nopādatte | evam asyāś ca dṛṣṭeḥ prahāṇaṁ bhavati pratinisargo vāntībhāvaḥ | anyasyāś ca dṛṣṭer apratisaṁdhir anupādānam aprādurbhāvaḥ ||</p>
<p><a class='ref sc' id='sc6' href='#sc6'>SC 6</a><span class='corrected'>tatra śrutavān āryaśrāvaka idaṁ pratisaṁśikṣyate: ahaṁ ced evamdṛṣṭiḥ syām evaṁvādī: sarvaṁ me na kṣamata iti, dvābhyāṁ me sārdhaṁ syād vigrahaḥ, syād vivādaḥ | yaś caivaṁdṛṣṭir evaṁvādī: sarvaṁ me kṣamata iti, yaś ca evaṁdṛṣṭir evaṁvādi: ekaṁ me kṣamate ekaṁ me na kṣamate iti | vigrahe sati vivādaḥ, vivāde sati vihiṁsā, iti sa tāṁ savigrahāṁ savivādāṁ savihiṁsāṁ ca samanupaśyann imāṁ ca dṛṣṭiṁ pratinisṛjati, anyāṁ ca dṛṣṭiṁ nopādatte | evam asyāś ca dṛṣṭeḥ prahāṇaṁ bhavati pratinisargo vāntībhāvaḥ | anyasyāś ca dṛṣṭer apratisaṁdhir anupādānam aprādurbhāvaḥ ||</span></p>
<p><a class='ref sc' id='sc7' href='#sc7'>SC 7</a>tatra śrutavān āryaśrāvaka idaṁ pratisaṁśikṣyate: ahaṁ ced evamdṛṣṭiḥ syām evaṁvādī: ekaṁ me kṣamate, ekaṁ me na kṣamata iti, dvābhyāṁ me sārdhaṁ syād vigrahaḥ, syād vivādaḥ | yaś caivaṁdṛṣṭir evaṁvādī: sarvaṁ me kṣamata iti, yaś ca evaṁdṛṣṭir evaṁvādi: sarvaṁ me na kṣamate iti | vigrahe sati vivādaḥ, vivāde sati vihiṁsā, iti sa tāṁ savigrahāṁ savivādāṁ savihiṁsāṁ ca samanupaśyann imāṁ ca dṛṣṭiṁ pratinisṛjati, anyāṁ ca dṛṣṭiṁ nopādatte | evam asyāś ca dṛṣṭeḥ prahāṇaṁ bhavati pratinisargo vāntībhāvaḥ | anyasyāś ca dṛṣṭer apratisaṁdhir anupādānam aprādurbhāvaḥ ||</p>
<p><a class='ref sc' id='sc8' href='#sc8'>SC 8</a>ayaṁ khalv agnivaiśyāyana kāyo rūpī audārikaś cāturmahābhūtika iti āryaśrāvakeṇa abhīkṣṇam udayavyayānudarśinā vihartavyam, virāgānudarśinā pratinisargānudarśinā vihartavyam | yatrāryaśrāvakasya abhīkṣṇam udayavyayānudarśino viharataḥ, yo ’sya bhavati kāye kāyacchandaḥ kāyasnehaḥ kāyapremā kāyālayaḥ kāyaviṣaktiḥ kāyādhyavasānam, tac cāsya cittaṁ na paryādāya tiṣṭhati ||</p>
<p><a class='ref sc' id='sc9' href='#sc9'>SC 9</a>tisra imā agnivaiśyāyana vedanāḥ | katamās tisraḥ? sukhā duḥkhā aduḥkhāsukhā ca | yasmin samaye śrutavān āryaśrāvakaḥ sukhāṁ vedanāṁ vedayate, dve asya vedane tasmin samaye niruddhe bhavataḥ: duḥkhā ca aduḥkhāsukhā ca | sukhām eva ca tasmin samaye āryaśrāvako vedanāṁ vedayate | sukhāpi ca vedanā anityā nirodhadharmiṇī | yasmin samaye āryaśrāvako duḥkhāṁ vedanāṁ vedayate, dve asya vedane tasmin samaye niruddhe bhavataḥ, sukhā aduḥkhāsukhā ca | duḥkhām eva ca tasmin samaye āryaśrāvako vedanāṁ vedayate | duḥkhāpi vedanā anityā nirodhadharmiṇī | yasmin samaye āryaśrāvako aduḥkhāsukhāṁ vedanāṁ vedayate, dve asya vedane tasmin samaye niruddhe bhavataḥ, sukhā duḥkhā ca | aduḥkhāsukhām eva ca tasmin samaye āryaśrāvako vedanāṁ vedayate | aduḥkhāsukhāpi vedanā anityā nirodhadharmiṇī | tasyaivaṁ bhavati: imā vedanāḥ kiṁnidānāḥ kiṁsamudayāḥ kiṁjātīyāḥ kiṁprabhāvā iti? imā vedanā sparśanidānāḥ sparśasamudayāḥ sparśajātīyāḥ sparśaprabhāvāḥ | tasya sparśasya samudayāt tās tā vedanāḥ samudayante <a class='ref vai' id='vai258' href='#vai258'>Vai 258</a> tasya sparśasya nirodhāt tās tā vedanā nirudhyante, vyupaśāmyanti śītībhavanti astaṁgacchanti | sa yāṁ kāṁcid vedanāṁ vedayate sukhāṁ vā duḥkhāṁ vā aduḥkhāsukhā vā, tāsāṁ vedanānāṁ samudayaṁ cāstaṁgamaṁ cāsvādaṁ cādīnavaṁ ca niḥsaraṇaṁ ca yathābhūtaṁ prajānāmīti, tasya vedanānāṁ samudayaṁ cāstaṁgamaṁ cāsvādaṁ cādīnavaṁ ca niḥsaraṇaṁ ca yathābhūtaṁ prajānata utpannāsu vedanāsv anityatānudarśī viharati, vyayānudarśī virāgānudarśī nirodhānudarśī pratisargānudarśī | sa kāyaparyantikāṁ vedanāṁ vedayamānaḥ kāyaparyantikāṁ vedanāṁ vedaya iti yathābhūtaṁ prajānāti | jīvitaparyantikāṁ vedanāṁ vedayamāno jīvitaparyantikāṁ vedanāṁ vedaya iti yathābhūtaṁ prajānāti | bhedāc ca kāyasyorddhvaṁ jīvitaparyādānād ihaivāsya sarvāṇi vedanāni apariśeṣaṁ nirudhyante apariśeṣam astaṁ parikṣayaṁ paryādānaṁ gacchanti | tasyaivaṁ bhavati: sukhām api vedanāṁ vedayato bhedaḥ kāyasya bhaviṣyati | eṣa evānto duḥkhasya | duḥkhām api, aduḥkhāsukhām api vedanāṁ vedayato bhedaḥ kāyasya bhaviṣyati | eṣa evānto duḥkhasya | sa sukhām api vedanāṁ vedayate, visaṁyukto vedayate, na saṁyuktaḥ | duḥkhām api aduḥkhāsukhām api vedanāṁ vedayate, visaṁyukto vedayate, na saṁyuktaḥ | kena visaṁyuktaḥ? visaṁyukto rāgeṇa dveṣeṇa mohena, visaṁyukto jātijarāmaraṇaśokaparidevaduḥkhadaurmanasyopāyāsaiḥ, visaṁyukto duḥkhād iti vadāmi ||</p>
<p><a class='ref sc' id='sc10' href='#sc10'>SC 10</a>tena khalu samayena āyuṣmāñ śāriputro ’rdhamāsopasaṁpanno bhagavataḥ pṛṣṭhataḥ sthito ’bhūd vyajanaṁ gṛhītvā bhagavantaṁ vījayan | āyuṣmataḥ śāriputrasyaitad abhavat: bhagavāṁs teṣāṁ dharmāṇāṁ prahāṇam eva varṇayati, virāgam eva nirodham eva pratiniḥsargam eva varṇayati | yanv ahaṁ teṣāṁ teṣāṁ dharmāṇāṁ prahāṇānudarśī vihareyam, virāgānudarśī nirodhānudarśī vihareyam, pratiniḥsargānudarśī vihareyam iti | āyuṣmataḥ śāriputrasyaiṣāṁ dharmāṇām anityatānudarśino viharato vyayānudarśino virāgānudarśino nirodhānudarśinaḥ pratiniḥsargānudarśino viharataḥ anupādāya āsravebhyaś cittaṁ vimuktam | dīrghanakhasya ca parivrājakasya virajo vigatamalaṁ dharmeṣu dharmacakṣur utpannam ||</p>
<p><a class='ref sc' id='sc11' href='#sc11'>SC 11</a>atha dīrghanakhaḥ parivrājako dṛṣṭadharmā prāptadharmā paryavagāḍhadharmā tīrṇakāṅkṣas tīrṇavicikitso ’parapratyayo ’nanyaneyaḥ <span class='var' title='Speyer: śāstraśasane'>śāstuḥ śāsane</span> dharmeṣu vaiśāradyaprāpta utthāyāsanād ekāṁsam uttarāsaṅgaṁ kṛtvā yena bhagavāṁs tenāñjaliṁ praṇamayya bhagavantam idam avocat | lābheyāhaṁ bhadanta svākhyāte dharmavinaye pravrajyām upasaṁpadaṁ bhikṣubhāvam | careyam ahaṁ bhagavato ’ntike brahmacaryam | labdhavān dīrghanakhaparivrājakaḥ svākhyāte dharmavinaye pravrajyām upasaṁpadaṁ bhikṣubhāvam | evaṁ pravrajitaḥ sa āyuṣmān eko vyapakṛṣṭo ’pramatta ātāpī prahitātmā vyahārṣīt | eko vyapakṛṣṭo ’pramatta ātāpī prahitātmā viharan yad arthaṁ kulaputrāḥ keśaśmaśru avatārya kāṣāyāṇi vastrāṇy ācchādya samyag eva śraddhayā agārād anagārikāṁ pravrajanti, tad anuttaraṁ brahmacaryaparyavasānaṁ <a class='ref vai' id='vai259' href='#vai259'>Vai 259</a> dṛṣṭa eva dharme svayam abhijñayā sākṣātkṛtvā pratipadya pravedayate: kṣīṇā me jātiḥ, uṣitaṁ brahmacaryaṁ, kṛtaṁ karaṇīyaṁ nāparam asmād bhavaṁ prajānāmīti | ājñātavān sa āyuṣmān arhan babhūva suvimuktacittaḥ | tatra bhagavān bhikṣūn āmantrayate sma: eṣo ’gro me bhikṣavo bhikṣūṇāṁ mama śrāvakāṇāṁ pratisaṁvitprāptānāṁ yaduta koṣṭhilo bhikṣur iti ||</p>
<p><a class='ref sc' id='sc12' href='#sc12'>SC 12</a>bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta mahākoṣṭhilena karmāṇi kṛtāny upacitāni, yena mahāvādī saṁvṛttaḥ | pravrajya cārhatvaṁ sākṣātkṛtam iti | bhagavān āha: koṣṭhilenaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | koṣṭhilena karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:</p>
<blockquote class='gatha'>
<p><a class='ref sc' id='sc13' href='#sc13'>SC 13</a>na praṇaśyanti karmāṇi kalpakoṭiśatair api<br>
sāmagrīṁ prāpya kālaṁ ca phalanti khalu dehinām || <a class='ref vns' id='vns99.1' href='#vns99.1'>Verse 99.1</a></p>
</blockquote>
<p><a class='ref sc' id='sc14' href='#sc14'>SC 14</a>bhūtapūrvaṁ bhikṣavo ’tīte ’dhvani vārāṇasyāṁ nagaryāṁ pañcamātrāṇi taskaraśatāni senāpatipramukhāṇi cauryeṇa saṁprasthitāni | yāvat te cañcūryamāṇā anyatamaṁ khadiravaṇam anuprāptāḥ | yāvat senāpatinābhihitāḥ: paśyata yūyaṁ kamalāyatākṣaḥ kaścid aparakīyo manuṣyaḥ saṁvidyate, yena vayaṁ yakṣabaliṁ datvā prakrāmemeti | tatra ca khadiravane pratyekabuddhaḥ prativasati | tatas tais taskaraiḥ paryaṭadbhir dṛṣṭvā senāpatisakāśaṁ nītaḥ | tataś caurasenāpatinā vadhyatām ayam ity ājñā dattā | tato ’sau pratyekabuddhas teṣām anugrahārthaṁ vitatapakṣa iva haṁsarājaḥ khagapatham abhyudgamya vicitrāṇi prātihāryāṇi vidarśayitum ārabdhaḥ | tataḥ senāpatir mūlanikṛtta iva drumaḥ pādayor nipatya atyayaṁ deśitavān | piṇḍakena pratipādya praṇidhānaṁ kṛtavān: aham apy evaṁvidhānāṁ guṇānāṁ lābhī syām, prativiśiṣṭataraṁ cātaḥ śāstāram ārāgayeyaṁ mā virāgayeyam iti ||</p>
<p><a class='ref sc' id='sc15' href='#sc15'>SC 15</a>bhagavān āha: kiṁ manyadhve bhikṣavo yo ’sau tena kālena tena samayena caurasenāpatiḥ, ayam evāsau koṣṭhilaḥ | bhūyaḥ kāśyape bhagavati pravrajito babhūva | tatrānena daśa varṣasahasrāṇi brahmacaryavāsaḥ paripālitaḥ | tenedānīm arhatvaṁ sākṣātkṛtam | iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc16' href='#sc16'>SC 16</a>idam avocad bhagavān | āttamanasas te bhikṣavo bhagavato bhāṣitam abhyanandan ||<a class='ref vai' id='vai260' href='#vai260'>Vai 260</a></p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
