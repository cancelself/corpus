<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs98' lang='san'>
<header>
<ul>
<li class='division'>Avadānaśatakam |</li>
<li class='vagga'>daśamo vargaḥ |</li>
</ul>
<h1>98. gaṅgikaḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho vārāṇasīṁ nagarīm upaniśritya viharati ṛṣipatane mṛgadāve | vārāṇasyām anyatamo gṛhapatir āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | tena sadṛśāt kulāt kalatram ānītam | sa tayā sārdhaṁ krīḍati ramate paricārayati | tasya krīḍato ramamāṇasya paricārayato na putro na duhitā | sa kare kapolaṁ datvā cintāparo vyavasthitaḥ: anekadhanasamuditaṁ me gṛham, na me putro na duhitā | mamātyayāt sarvasvāpateyam aputrakam iti kṛtvā rājavidheyaṁ bhaviṣyatīti | sa śramaṇabrāhmaṇanaimittikasuhṛtsaṁbandhibāndhavair ucyate: devatārādhanaṁ kuruṣveti | so ’putraḥ putrābhinandī śivavaruṇakuberaśakrabrahmādīn anyāṁś ca devatāviśeṣān āyācate | tadyathā ārāmadevatā vanadevatāś catvaradevatāḥ śṛṅgāṭakadevatāḥ | sahajāḥ sahadhārmikā nityānubaddhā api devatā āyācate sma | asti caiṣa loke pravādo yadāyācanahetoḥ putrā jāyante duhitaraś ceti | tac ca naivam | yady evam abhaviṣyad ekaikasya putrasahasram abhaviṣyat tadyathā rājñaś cakravartinaḥ | api tu trayāṇāṁ sthānānāṁ saṁmukhībhāvāt putrā jāyante duhitaraś ca | katameṣāṁ trayāṇām | mātāpitarāu raktau bhavataḥ saṁnipatitau, mātā ca kalyā bhavati ṛtumatī, gandharvaś ca pratyupasthito bhavati | eṣāṁ trayāṇāṁ sthānānāṁ saṁmukhībhāvāt putrā jāyante duhitaraś ceti |</p>
<p><a class='ref sc' id='sc2' href='#sc2'>SC 2</a>sa caivam āyācanaparas tiṣṭhati | anyatamaś ca satvo ’nyatamasmāt satvanikāyāc cyutvā tasya prajāpatyāḥ kukṣim avakrāntaḥ | pañcāveṇikā dharmā ekatye paṇḍitajātīye mātṛgrāme | katame <a class='ref vai' id='vai253' href='#vai253'>Vai 253</a> pañca? raktaṁ puruṣaṁ jānāti viraktaṁ <span class='supplied'>puruṣaṁ</span> jānāti | kālaṁ jānāti ṛtuṁ jānāti | garbham avakrāntaṁ jānāti | yasya sakāśād garbho ’vakrāmati taṁ jānāti | dārakaṁ jānāti dārikāṁ jānāti | saced dārako bhavati, dakṣiṇaṁ kukṣiṁ niśritya tiṣṭhati | saced dārikā bhavati, vāmaṁ kukṣiṁ niśritya tiṣṭhati | sā āttamanāttamanāḥ svāmina ārocayati: diṣṭyā āryaputra vardhase | āpannasatvāsmi saṁvṛttā | yathā ca me dakṣiṇaṁ kukṣiṁ niśritya tiṣṭhati, niyataṁ dārako bhaviṣyatīti | so ’py āttamanāttamanāḥ pūrvakāyam <span class='var' title='Speyer: atyunnamayya'>abhyunnamayya</span> dakṣiṇaṁ bāhum abhiprasāryodānam udānayati: apy evāhaṁ cirakālābhilaṣitaṁ putramukhaṁ paśyeyam | jāto me syān nāvajātaḥ | kṛtyāni me kurvīta | bhṛtaḥ pratibibhṛyāt | dāyād yaṁ pratipadyeta | kulavaṁśo me cirasthitikaḥ syāt | asmākaṁ cāpy atītakālagatānām alpaṁ vā prabhūtaṁ vā dānāni datvā puṇyāni kṛtvā mama nāmnā dakṣiṇām ādekṣyate: idaṁ tayor yatratatropapannayor gacchator anugacchatv iti | āpannasatvāṁ caināṁ viditvā upariprāsādatalagatām ayantritāṁ dhārayati, śīte śītopakaraṇair uṣṇe uṣṇopakaraṇair vaidyaprajñaptair āhārair nātitiktair nātyamlair nātilavaṇair nātimadhurair nātikaṭukair nātikaṣāyais tiktāmlalavaṇamadhurakaṭukakaṣāyavivarjitair āhāraiḥ | hārārdhahāravibhūṣitagātrīm apsarasam iva nandanavanavicāriṇīṁ mañcān mañcaṁ pīṭhāt pīṭham anavatarantīm adharāṁ bhūmim | na cāsyāḥ kiṁcid amanojñaśabdaśravaṇaṁ yāvad eva garbhasya paripākāya | sā aṣṭānāṁ vā navānāṁ vā māsānām atyayāt prasūtā | dārako jāto ’bhirūpo darśanīyaḥ prāsādikaḥ sarvāṅgapratyaṅgopetaḥ | tasya jātau jātimahaṁ kṛtvā gaṅgika iti nāma kṛtam | gaṅgiko dārako ’ṣṭābhyo dhātrībhyo datto dvābhyām aṁsadhātrībhyāṁ dvābhyāṁ kṣīradhātrībhyāṁ dvābhyāṁ maladhātrībhyāṁ dvābhyāṁ krīḍanikābhyāṁ dhātrībhyām | so ’ṣṭābhir dhātrībhir unnīyate vardhyate kṣīreṇa dadhnā navanītena sarpiṣā sarpimaṇḍenānyaiś cottaptottaptair upakaraṇaviśeṣaiḥ | āśu vardhate hradastham iva paṅkajam ||</p>
<p><a class='ref sc' id='sc3' href='#sc3'>SC 3</a>sa ca nirbhedabhāgīyaiḥ kuśalamūlaiḥ samanvāgato gṛhāvāse nābhiramate | sa mātāpitarau pādayor nipatya vijñāpayati: amba tāta anujānītaṁ mām, bhagavacchāsane pravrajiṣyāmīti | tato ’sya mātāpitarāv ekaputraka iti kṛtvā nānujānītaḥ | tato gaṅgikasya buddhir utpannā: durlabho manuṣyapratilābhaḥ, durlabhaś ca tathāgataprādurbhāvaḥ, tathendriyasaṁpad api durlabhā | ko me upāyo bhaved yad ahaṁ bhagavacchāsane pravrajeyam iti | tasyaitad abhavat: yanv ahaṁ praṇidhānaṁ kṛtvā ātmānamātmanā jīvitād vyaparopayeyam, yathā manuṣyātvam āsādya laghu laghv eva pravrajeyam iti | tenaivaṁ vicintya viṣaṁ bhakṣitam, na ca kālaṁ karoti | agnau patitaḥ, parvatād ātmānam utsṛṣṭavān, nadyāṁ cārakāyāṁ patitaḥ, tatrāpi kālaṁ na karoti | tasya buddhir utpannā: kaḥ upāyaḥ syād yena kālaṁ kuryām iti | tasyaitad abhavat: sarvathāyaṁ rājā ajātaśatruś caṇḍo rabhasaḥ karkaśaḥ sāhasikaś ca | yanv aham asya gṛhe rātrau saṁdhiṁ chindyām iti | sa rājagṛhaṁ nagaraṁ gatvā rātrau saṁprāptāyāṁ bhagne cakṣuṣpathe saṁdhim ārabdhaś chettum | tato rakṣibhir jīvagrāhaṁ gṛhītvā rājño ’jātaśatror upanītaḥ: ayaṁ deva cauro duṣṭo ’pakārī ca, yo rājakule rātrau saṁdhiṁ chindatīti | <a class='ref vai' id='vai254' href='#vai254'>Vai 254</a> tato rājñā aparādhika iti kṛtvā vadhya utsṛṣṭaḥ | tato vyadhyaghātair nīlāmbaravasanaiḥ karavīramālāsaktakaṇṭheguṇa udyataśastrapāṇibhī rathyāvīthīcatvaraśṛṅgāṭakeṣu śrāvaṇāmukheṣv anuśrāvya dakṣiṇena nagaradvāreṇa niṣkāsya śītavanaṁ śmaśānaṁ nīyate | sa nīyamānas tān vadhyaghātān āha: śīghraṁ śīghraṁ bhavanto gacchantu, mā kadācid rājñaś cittasyānyathātvaṁ syād iti | tato vyadhyaghātair eṣā pravṛttī rājño niveditā | tato rājñā pratinivartya pṛṣṭhaḥ: ko hetur yat tvam iṣṭaṁ jīvitaṁ parityaktum icchasīti | tena sa vṛttānto vistareṇa rājñe samākhyātaḥ | tato rājā ajātaśatruḥ kadambapuṣpavad āhṛṣṭaromakūpaḥ sāśrukaṇṭho rudan mukha udānam udānayati: aho suparipakvā asya buddhisaṁtatiḥ, svavagataḥ saṁsāradoṣaḥ, supratilabdhā śraddhāsaṁpat, yatra nāmāyaṁ pravrajyāhetor idam iṣṭaṁ jīvitaṁ parityaktuṁ vyavasitaḥ | tato rājñā samāśvāsyoktaḥ: putraka ahaṁ prabhus te jīvitasya | gacchedānīṁ bhagavacchāsane pravrajeti | sa rājñotsṛṣṭo bhagavacchāsane pravrajitaḥ | tena yujyamānena ghaṭamānena vyāyacchamānena idam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣātkṛtam | arhan saṁvṛttaḥ traidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṁvitprāpto bhavalābhalobhasatkāraparāṅmukhaḥ | sendropendrāṇāṁ devānāṁ pūjyo mānyo ’bhivādyaś ca saṁvṛttaḥ ||</p>
<p><a class='ref sc' id='sc4' href='#sc4'>SC 4</a>tatra bhagavān bhikṣūn āmantrayate sma: eṣo ’gro me bhikṣavo bhikṣūṇāṁ mama śrāvakāṇāṁ śraddhāpravrajitānāṁ yaduta gaṅgiko vārāṇaseyaḥ śreṣṭhiputra iti ||</p>
<p><a class='ref sc' id='sc5' href='#sc5'>SC 5</a>bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta gaṅgikena karmāṇi kṛtāni, yenaiṣāṁ vipākān nāgniḥ kāye ’vakāśati, na viṣam, na ca śastram, nodakena kālaṁ karoti, arhatvaṁ cānena prāptam iti | bhagavān āha: gaṅgikenaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | gaṅgikenaiva karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:</p>
<blockquote class='gatha'>
<p><a class='ref sc' id='sc6' href='#sc6'>SC 6</a>na praṇaśyanti karmāṇi kalpakoṭiśatair api<br>
sāmagrīṁ prāpya kālaṁ ca phalanti khalu dehinām || <a class='ref vns' id='vns98.1' href='#vns98.1'>Verse 98.1</a></p>
</blockquote>
<p><a class='ref sc' id='sc7' href='#sc7'>SC 7</a>bhūtapūrvaṁ bhikṣavo ’tīte ’dhvani vārāṇasyāṁ nagaryām anyatamaḥ śmaśānamoṣako mātaṅgaḥ | yāvat tena pāthān hatvā bhāṇḍam āsāditam | tatas tasya pṛṣṭhatas taskarāḥ pradhāvitāḥ | yāvad anyatamasmin śmaśāne pratyekabudho nirodhasamāpattiṁ samāpannaḥ | tato ’sau śmaśānamoṣako <a class='ref vai' id='vai255' href='#vai255'>Vai 255</a> mātaṅgas tasya purastād bhāṇḍam apasṛjya tatraiva nilīnaḥ | tats te taskarāḥ pratyekabuddhaṁ dṛṣṭvā asyārabdhāḥ kṣeptuṁ śastram agniṁ ca | na cāsya cīvarakarṇakam api śaknuvanti cālayitum, yasmād asau nirodhasamādhiṁ samāpannaḥ | yadā te taskarāḥ śrāntāḥ prakrāntāḥ, tadā sa pratyekabuddhaḥ krameṇa samādhivyutthitaḥ | tatas tena śmaśānamoṣakeṇa mātaṅgena taṁ pratyekabuddhaṁ piṇḍakena pratipādya praṇidhānaṁ kṛtam: aham apy evaṁvidhānāṁ guṇānāṁ lābhī syām, yathā cāyam aparopakramaḥ | evam aham api yatra yatra jāyeya, tatra tatrāparopakramaḥ syām, prativiśiṣṭataraṁ cātaḥ śāstāram ārāgayeyaṁ mā virāgayeyam iti ||</p>
<p><a class='ref sc' id='sc8' href='#sc8'>SC 8</a>bhagavān āha: kiṁ manyadhve bhikṣavo yo ’sau tena kālena tena samayena śmaśānamoṣako mātaṅgaḥ, ayam sa gaṅgikaḥ | bhūyaḥ kāśyape bhagavati pravrajito babhūva | tatrānena brahmacaryavāsaḥ paripālitaḥ | tenedānīm arhatvaṁ sākṣātkṛtam | iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānāṁ karmaṇām ekāntaśuklaḥ, vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc9' href='#sc9'>SC 9</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
