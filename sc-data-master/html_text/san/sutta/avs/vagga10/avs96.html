<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs96' lang='san'>
<header>
<ul>
<li class='division'>Avadānaśatakam |</li>
<li class='vagga'>daśamo vargaḥ |</li>
</ul>
<h1>96. guptikaḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | yadā bhagavatā stavakarṇikanimantritena saupārake nagare mahājanavineyākarṣaṇaṁ kṛtam, tadā sarvaḥ saupārakanivāsī janakāyo buddhanimno dharmapravaṇaḥ saṁghaprāgbhāro vyavasthitaḥ ||</p>
<p><a class='ref sc' id='sc2' href='#sc2'>SC 2</a>saupārake nagare ’nyatamo gṛhapatir āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | tena sadṛśāt kulāt kalatram ānītam | sa tayā sārdhaṁ krīḍati ramate paricārayati | tasya krīḍato ramamāṇasya paricārayataḥ patnī āpannasatvā saṁvṛttā | sā aṣṭānāṁ vā navānāṁ vā māsānām atyayāt prasūtā | dārako jātaḥ jātamātrasya sarvaśarīraṁ piṭakaiḥ sphuṭaṁ saṁvṛttam | yadā te piṭakāḥ sphuṭitāḥ, tadā ekadhano māṁsapiṇḍaḥ saṁsthitaḥ | pūyaśoṇitaṁ cāsya śarīrāt pragharan mahaddaurgandhaṁ janayati | tato ’sya pitā aiśvaryabalādhānena dravyamantrauṣadhiparicārakasametaḥ svayam evārabdhaś cikitsāṁ kartum, na cāsau vyādhir upaśamaṁ gacchati karmabalādhānaprāptatvāt | sa svaśarīraṁ tathā vikṣatam apatrāpya parigṛhītaṁ vastrair gopāyati | tasya guptika iti nāma kṛtam | yāvad guptiko dārako mahān saṁvṛttas tasya vayasyakāḥ sahajātakāḥ śrāvastyāḥ saupārakanagaram anuprāptāḥ | tatas taiḥ pitur asya kathyate: tāta yady eṣa śrāvastīṁ nīyate, śakyetāsmād vyādheḥ parimocayitum, yasmāt tatra santi vaidyabhaiṣajādayaḥ sulabhā iti ||</p>
<p><a class='ref sc' id='sc3' href='#sc3'>SC 3</a>tataḥ pitrā tad vacanam upaśrutya prabhūtāni ratnāni paricārakāṁś ca datvā śrāvastīm anupreṣitaḥ | so ’nupūrveṇa vayasyakasahāyaḥ śrāvastīm anuprāptaḥ | tatrāpy asya karmajo vyādhiḥ saty api vaidyadravyauṣadhiparicārakabāhulye na śakyate cikitsitum | yāvad asāv apareṇa samayena jetavanaṁ nirgataḥ | athāsau dadarśa buddhaṁ bhagavantaṁ dvātriṁśatā mahāpuruṣalakṣaṇaiḥ samalaṁkṛtam aśītyā cānuvyañjanair virājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamam iva ratnaparvataṁ samantato bhadrakam | sahadarśanāc cānena bhagavato ’ntike cittaṁ prasāditam | prasādajāto bhagavataḥ pādābhivandanaṁ kṛtvā purastān niṣaṇṇo dharmaśravaṇāya | tasmai bhagavatā āśayānuśayaṁ dhātuṁ prakṛtiṁ ca jñātvā pañcopādānaskandhā rogato gaṇḍataḥ śalyato ’ghato ’nityato duḥkhataḥ śūnyato ’nātmataś ca deśitāḥ | sa saṁskārānityatāṁ viditvā bhagavacchāsane pravrajitaḥ | tena yujyamānena ghaṭamānena vyāyacchamānena idam eva pañcagaṇḍakaṁ saṁsāracakraṁ calācalaṁ viditvā <a class='ref vai' id='vai248' href='#vai248'>Vai 248</a> sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣātkṛtam | arhan saṁvṛttaḥ traidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṁvitprāpto bhavalābhalobhasatkāraparāṅmukhaḥ | sendropendrāṇāṁ devānāṁ pūjyo mānyo ’bhivādyaś ca saṁvṛttaḥ | te ’py asya sahajātakās tenaiva saṁvegena pravrajitāḥ ||</p>
<p><a class='ref sc' id='sc4' href='#sc4'>SC 4</a>te yenāyuṣmān guptikas tenopasaṁkrāntāḥ | upasaṁkramyāyuṣmantaṁ guptikam idam avocan: kim āyuṣman guptika pralopadharma, kiṁ vā atra loke ’pralopadharma? rūpam āyuṣmantaḥ pralopadharma | tasya nirodhān nirvāṇam apralopadharma | vedanā saṁjñā saṁskārā vijñānam āyuṣmantaḥ pralopadharma | tasya nirodhān nirvāṇam apralopadharma | kiṁ manyadhve āyuṣmantaḥ: rūpaṁ nityaṁ vā anityaṁ vā? anityam idam āyuṣman guptika | yat punar anityaṁ duḥkhaṁ vā tan na vā, duḥkham? duḥkham idam āyuṣman guptika | yat punar anityaṁ duḥkhaṁ vipariṇāmadharma, satyam api tac chrutavān āryaśrāvaka ātmata upagacched etan mama, eṣo ’ham asmi, eṣa me ātmety evam etat? no āyuṣman guptika | kiṁ manyadhve āyuṣmantaḥ: vedanā saṁjñā saṁskārā vijñānaṁ nityaṁ vā anityaṁ vā? anityam idam āyuṣman guptika | yat punar anityaṁ duḥkham? duḥkham idam āyuṣman guptika | yat punar anityaṁ duḥkhaṁ vipariṇāmadharma, api tac chrutavān āryaśrāvaka ātmata upagacchet: etan mama, eṣo ’ham asmi, eṣa me ātmeti? no āyuṣman guptika | tasmāt tarhi āyuṣmanto yat kiṁcid rūpam atītānāgatapratyutpannam ādhyātmikaṁ vā bāhyaṁ vā audārikaṁ vā sūkṣmaṁ vā hīnaṁ vā praṇītaṁ vā, yad vā dūre, yad vāntike, tat sarvaṁ naitan mama, naiṣo ’ham asmi, naiṣa me ātmety evam etad yathābhūtaṁ samyakprajñayā draṣṭavyam | yā kācid vedanā saṁjñā saṁskārā yat kiṁcid vijñānam atītānāgatapratyutpannam ādhyātmikaṁ vā bāhyaṁ vā audārikaṁ vā sūkṣmaṁ vā hīnaṁ vā praṇītaṁ vā, yad vā dūre, yad vāntike, tat sarvaṁ naitan mama, naiṣo ’ham asmi, naiṣa me ātmety evam etad yathābhūtaṁ samyakprajñayā draṣṭavyam | evaṁdarśī āyuṣmantaḥ śrutavān āryaśrāvako rūpād api nirvidyate, vedanāyāḥ saṁjñāyāḥ saṁskārebhyo vijñānād api | nirviṇṇo virujyate, virako vimucyate | vimuktam evaṁ jñānadarśanaṁ bhavati: kṣīṇā me jātiḥ, uṣitaṁ brahmacaryaṁ kṛtaṁ karaṇīyam | nāparam asmād bhavaṁ prajānāmīti ||</p>
<p><a class='ref sc' id='sc5' href='#sc5'>SC 5</a>asmin khalu dharmaparyāye bhāṣyamāṇe teṣāṁ sahajātakānāṁ virajo vigatamalaṁ dharmeṣu dharmacakṣur utpannam | bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta guptikena karmāṇi kṛtāni, yenāsya śārīram evaṁ bībhatsavyādhibahulaṁ durgandhaṁ saṁvṛttam | kiṁ karma kṛtaṁ yena tīkṣṇaniśitabuddhiḥ saṁvṛttaḥ, pravrajya cārhatvaṁ sākṣātkṛtam iti | bhagavān āha: guptikenaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | guptikena karmāṇi kṛtāny upacitāni | <a class='ref vai' id='vai249' href='#vai249'>Vai 249</a> ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:</p>
<blockquote class='gatha'>
<p><a class='ref sc' id='sc6' href='#sc6'>SC 6</a>na praṇaśyanti karmāṇi kalpakoṭiśatair api<br>
sāmagrīṁ prāpya kālaṁ ca phalanti khalu dehinām || <a class='ref vns' id='vns96.1' href='#vns96.1'>Verse 96.1</a></p>
</blockquote>
<p><a class='ref sc' id='sc7' href='#sc7'>SC 7</a>bhūtapūrvaṁ bhikṣavo ’tīte ’dhvani vārāṇasyāṁ nagaryāṁ anyatamaḥ śreṣṭhī | sa dvitīyaśreṣṭhinā sārdhaṁ viruddhaḥ | tatas tena rājā prabhūtaṁ dhanaṁ datvā vijñāpitaḥ: deva ayaṁ śreṣṭhī aparādhikaḥ, kriyatām asya daṇḍanigraha iti | tato rājñā tasyaivānujñātaḥ | tenāsau svagṛham ānīya talābhis tāḍitaḥ | tato rudhirāvasiktaśarīrasya prabhūtaṁ tīkṣṇaṁ ca viṣacūrṇaṁ datvoptam, yenāsya tac charīram ekadhanaṁ māṁsapiṇḍavad avasthitam | tatas tasya śreṣṭhino vayasyakaiḥ śrutam: yathā tenaivaṁvidhaṁ karma kṛtam iti | tatas taiḥ sametair bhūtvā <span class='gap'>+ + +</span> <span class='supplied'>upakaraṇaviśeṣaiḥ</span> yair upakaraṇaviśeṣais tasmād vyādheḥ parimocitaḥ | tato ’sau tenaiva ca saṁvegena gṛhān niṣkramya pravrajitaḥ | tena anācāryakeṇa saptatriṁśadbodhipakṣyān dharmān bhāvayitvā pratyekā bodhiḥ sākṣātkṛtā | tato ’sya cittam utpannam: bahv anena śreṣṭhinā matsaṁtāpād apuṇyaṁ prasūtam | yanv aham enaṁ gatvā saṁvejayeyam iti | tatas tasyāgrato gatvā upari vihāyasam abhyudgamya vicitrāṇi prātihāryāṇi vidarśayitum ārabdhaḥ | āśu pṛthagjanānām ṛddhir āvarjanakarī | sa mūlanikṛtta iva drumaḥ pādayor nipatya kṛtakarapuṭo bhagavantaṁ vijñāpayati: avatara, avatara mahādakṣiṇīya, kṛtāparādho ’haṁ tavāntike, tvām eva niśritya punaḥ, pratyupasthāsyāmīti | tenāsau pratyekabuddhaḥ kṣamāpayitvā piṇḍakena pratipādya paṭenācchāditaḥ | praṇidhānaṁ ca kṛtam: yan mayā krodhābhibhūtena tavāparādhaḥ kṛtaḥ, mā asya karmaṇo vipākaṁ pratyanubhaveyam | yan mayā satkāraḥ kṛtaḥ, anenaivaṁvidhānāṁ guṇānāṁ lābhī syām, prativiśiṣṭataraṁ cātaḥ śāstāram ārāgayeyam iti ||</p>
<p><a class='ref sc' id='sc8' href='#sc8'>SC 8</a>bhagavān āha: kiṁ manyadhve bhikṣavo yo ’sau tena kālena tena samayena śreṣṭhī āsīt, ayam sa guptikaḥ | tasya karmaṇaḥ prabhāvāt pañca janmaśatāni kaśābhis tāḍyamānaḥ kālaṁ kṛtavān | tenaiva hetunā ayam evaṁvidhaṁ āśraya āsāditaḥ | bhūyaḥ kāśyape bhagavati sahajātakair vayasyakaiḥ sārdhaṁ pravrajita āsīt| tatraibhir brahmacaryavāsaḥ paripālitaḥ | tenedānīm arhatvaṁ sākṣātkṛtam | iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc9' href='#sc9'>SC 9</a>idam avocad bhagavān | āttamanasas te bhikṣavo bhagavato bhāṣitam abhyanandan ||<a class='ref vai' id='vai250' href='#vai250'>Vai 250</a></p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
