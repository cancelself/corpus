<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs97' lang='san'>
<header>
<ul>
<li class='division'>Avadānaśatakam |</li>
<li class='vagga'>daśamo vargaḥ |</li>
</ul>
<h1>97. virūpaḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | <span class='gap'>+ + +</span> anyatamo gṛhapatir āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | tena sadṛśāt kulāt kalatram ānītam | sa tayā sārdhaṁ krīḍati ramate paricārayati | tasya krīḍato ramamāṇasya paricārayataḥ patnī āpannasatvā saṁvṛttā | sā aṣṭānāṁ vā navānāṁ vā māsānām atyayāt prasūtā | dārako jātaḥ | jātamātrasya sarvaśarīraṁ vikṛtisphuṭaṁ pravṛttam | durvarṇo durdarśano ’ṣṭādaśabhir doṣavarṇakaiḥ samanvāgataḥ sa dārako bhūtaḥ | tasya mātāpitarau sarvāṅgaṁ durvarṇaṁ durdarśanaṁ vikṛtarūpaṁ dṛṣṭvā cintāparau vyvasthitau | tasya jātau jātimahaṁ kṛtvā nāmadheyaṁ vyvasthāpyate: kiṁ nāma bhavatu dārakasya? jñātaya ūcuḥ: yasmād ayaṁ jātamātra evaṁ vikṛtarūpaḥ, tasmād bhavatu dārakasya virūpa iti nāma ||</p>
<p><a class='ref sc' id='sc2' href='#sc2'>SC 2</a>ydā mahān saṁvṛttas tadā tasya lajjayā mahān saṁkoco jātaḥ | kutrānyatra gamiṣyāmi, kva tiṣṭhāmi, iti vicārya sujīrṇodyānaṁ jagāma | atha bhagavān mahāśrāvakaparivṛtaḥ sujīrṇodyānaṁ gataḥ | sa bhagavantaṁ dṛṣṭvā jehrīyamāṇa itaś cāmutaś ca palāyitum ārabdhaḥ | tato bhagavatā ṛddhyā tathādhiṣṭhito yan na śaknoti palāyitum | tato bhagavān saha śrāvakair nirodhasamāpattiṁ samāpannaḥ | tato nirodhād vyutthāya virūpam ātmānaṁ nirmitavān | nirmāya śarāvaṁ bhojanapūrṇam ādāya virūpam āgataṁ dṛṣṭvā harṣajāta āmantritavān: ehi sahāyaka, kuta āgamiṣyate, tiṣṭha, ubhāv api sahitau vatsyāva iti | tato ’sya bhagavatā bhojanaṁ dattam | prīṇītendriyaś ca saṁvṛttaḥ | tato bhagavatā ātmā svaveṣeṇa sthāpitaḥ | tato virūpo buddhaṁ bhagavantaṁ dṛṣṭvā kathayati: abhirūpataras tvam idānīṁ saṁvṛttaḥ | kasya karmaṇaḥ prabhāvād iti | bhagavān āha: vidyā me asti cittaprasādajananī nāmnā, tasyā eṣa prabhāva iti | tatas tena bhagavato ’ntike cittaṁ prasāditam, teṣāṁ ca mahāśrāvakāṇām ālayasamāpannānām | tato ’sya lakṣmīḥ prādurbhūtā | pravrajya cārhatvaṁ sākṣātkṛtam iti ||</p>
<p><a class='ref sc' id='sc3' href='#sc3'>SC 3</a>bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta virūpeṇa karmāṇi kṛtāni, yenaiva durvarṇo durdarśano ’ṣṭādaśabhir daurvarṇikadoṣaiḥ samanvāgataḥ | pravrajya cārhatvaṁ sākṣātkṛtam iti | bhagavān āha: virūpeṇaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | <a class='ref vai' id='vai251' href='#vai251'>Vai 251</a> virūpeṇaiva karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:</p>
<blockquote class='gatha'>
<p><a class='ref sc' id='sc4' href='#sc4'>SC 4</a>na praṇaśyanti karmāṇi kalpakoṭiśatair api<br>
sāmagrīṁ prāpya kālaṁ ca phalanti khalu dehinām || <a class='ref vns' id='vns97.1' href='#vns97.1'>Verse 97.1</a></p>
</blockquote>
<p><a class='ref sc' id='sc5' href='#sc5'>SC 5</a>bhūtapūrvaṁ bhikṣavo ’tīte ’dhvani puṣyo nāma samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | so ’pareṇa samayenānyatamāṁ rājadhānīm upaniśritya viharati | atha puṣyaḥ samyaksaṁbuddhaḥ samanvāhartuṁ pravṛttaḥ | paśyati tasmin kāle dvau bodhisatvau saṁnikṛṣṭau: bhagavāñ chākyamunir maitreyaś ca | maitreyasya svasaṁtatiḥ paripakvā, śāstur vaineyā aparipakvāḥ | śākyamunes tu svasaṁtatir aparipakvā, vaineyāḥ paripakvāḥ | atha puṣyaḥ samyaksaṁbuddhaḥ śākyamuner bodhisatvasya saṁtatiparipācanārthaṁ himavantaṁ parvatam abhiruhya ratnaguhāṁ praviśa paryaṅkaṁ baddhvā tejodhātuṁ samāpannaḥ | tasmiṁś ca kāle śākyamunir bodhisatvaḥ phalamūlānām arthe himavantaṁ parvatam abhirūḍhaḥ | sa itas tataś cañcūryamāṇo dadarśa puṣyaṁ samyaksaṁbuddhaṁ dvātriṁṣatā mahāpuruṣalakṣaṇaiḥ samalaṁkṛtam aśītyā cānuvyañjanair virājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamam iva ratnaparvataṁ samantato bhadrakam | sahadarśanāc cānena tathāvidhaṁ cittasamādhānaṁ samāsāditam, yad ekapādena sapta rātriṁdivāni ekayā gāthayā stutavān:</p>
<blockquote class='gatha'>
<p><a class='ref sc' id='sc6' href='#sc6'>SC 6</a>na divi bhuvi vā nāsmiṁl loke na vaiśravaṇālaye</p>
<p><a class='ref sc' id='sc7' href='#sc7'>SC 7</a>na marubhavane divye sthāne na dikṣu vidikṣu vā<br>
caratu vasudhāṁ sphītāṁ kṛtsnāṁ saparvatakānanāṁ</p>
<p><a class='ref sc' id='sc8' href='#sc8'>SC 8</a>puruṣavṛṣabhāsty anyas tulyo mahāśramaṇas tava || <a class='ref vns' id='vns97.2' href='#vns97.2'>Verse 97.2</a></p>
</blockquote>
<p><a class='ref sc' id='sc9' href='#sc9'>SC 9</a>atha puṣyaḥ samyaksaṁbuddhaḥ paripakvasaṁtatiṁ śākyamuniṁ bodhisatvaṁ dṛṣṭvā sādhukāram adāt: sādhu sādhu satpuruṣa |</p>
<blockquote class='gatha'>
<p><a class='ref sc' id='sc10' href='#sc10'>SC 10</a>anena balavīryeṇa saṁpannena dvijottama<br>
nava kalpāḥ parāvṛttāḥ saṁstutyādya tathāgatam || <a class='ref vns' id='vns97.3' href='#vns97.3'>Verse 97.3</a></p>
</blockquote>
<p><a class='ref sc' id='sc11' href='#sc11'>SC 11</a>tato bhagavān maheśākhyābhir devatābhiḥ parivṛtaḥ tasyāṁ guhāyāṁ sthitaḥ | tatra guhānivāsinī devatā alpeśākhyatvān na śaknoti tāṁ guhāṁ samabhiroḍhum | tato vikṛtanayanā bhūtvā bhagavantaṁ bhīṣayate | yadā suciram api bhīṣayamāṇā na śaknoti bhagavato ’pakāraṁ kartum, tadā tayā prasādo labdhaḥ: śobhano ’yam ṛṣiḥ siddhavrataś ceti | tataḥ sā udāraṁ rūpam abhinirmāya bhagavataḥ pādayor nipatya kṣamāpayitvā piṇḍakena pratipāditavatī ||<a class='ref vai' id='vai252' href='#vai252'>Vai 252</a></p>
<p><a class='ref sc' id='sc12' href='#sc12'>SC 12</a>bhagavān āha: kiṁ manyadhve bhikṣavo yo ’sau tena kālena tena samayena guhānivāsinī devatā babhūva, ayam virūpaḥ saḥ | tasya karmaṇo vipākena saṁsāre ’nantaṁ duḥkham anubhūtavān | idānīm api tenaiva hetunā virūpaḥ saṁvṛttaḥ | yad anena paścāc cittaṁ prasāditam, tenāsya apagatā alakṣmīḥ prādurbhūtā | pravrajya cārhatvaṁ sākṣātkṛtam | iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc13' href='#sc13'>SC 13</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
