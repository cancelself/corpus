<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs48' lang='san'>
<header>
<ul>
<li class='division'>Avadānaśatakam |</li>
<li class='vagga'>paṁcamo vargaḥ |</li>
</ul>
<h1>48. śreṣṭhī</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | śrāvastyām anyatamaḥ śreṣṭhī āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | so ’pareṇa samayena jetavanaṁ nirgataḥ | athāsau dadarśa buddhaṁ bhagavantaṁ dvātriṁśatā mahāpuruṣalakṣaṇaiḥ samalaṁkṛtam aśītyānuvyañjanair virājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamam iva ratnaparvataṁ samantato bhadrakam | dṛṣṭvā ca punar bhagavataḥ pādābhivandanaṁ kṛtvā purastān niṣaṇṇo dharmaśravaṇāya | tasmai bhagavatā saṁsāravairāgyikī dharmadeśanā kṛtā yāṁ śrutvā saṁsāradoṣadarśī nirvāṇe guṇadarśī bhūtvā bhagavacchāsane pravrajitaḥ | pravrajitaś ca jñāto mahāpuṇyaḥ saṁvṛtto lābhī cīvarapiṇḍapātaśayanāsanaglānapratyayabhaiṣajyapariṣkārāṇām | sa gṛhītapariṣkāro labdhaṁ labdhaṁ saṁcayaṁ karoti, na tu sabrahmacāribhiḥ saha saṁvibhāgaṁ karoti | sa tena mātsaryeṇa sevitena bhāvitena bahulīkṛtena pariṣkārādhyavasitaḥ kālagataḥ svake layane preteṣūpapannaḥ ||</p>
<p><a class='ref sc' id='sc2' href='#sc2'>SC 2</a>tato ’sya sabrahmacāribhir muṇḍikāṁ gaṇḍīṁ parāhatya śarīrābhinirhāraḥ kṛtaḥ | tato ’sya śarīre śarīrapūjāṁ kṛtvā vihāram āgatāḥ | tato layanadvāraṁ vimucya pātracīvaraṁ pratyavekṣitum ārabdhāḥ | yāvat paśyanti taṁ pretaṁ vikṛtakaracaraṇanayanaṁ paramabībhatsāśrayaṁ pātracīvaram avaṣṭabhyāvasthitam | tathāvikṛtaṁ dṛṣṭvā bhikṣavaḥ saṁvignā bhagavate niveditavantaḥ | tato bhagavāṁs tasya kulaputrasyānugrahārthaṁ śiṣyagaṇasyodvejanārthaṁ mātsaryasya cāniṣṭavipākasaṁdarśanārthaṁ bhikṣugaṇaparivṛto bhikṣusaṁghapuraskṛtas taṁ pradeśam anuprāptaḥ | tato ’sau dadarśa buddhaṁ bhagavantaṁ dvātriṁśatā mahāpuruṣalakṣaṇaiḥ samalaṁkṛtam aśītyā cānuvyañjanair virājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamam iva ratnaparvataṁ samantato bhadrakam | sahadarśanāc cāsya bhagavato ’ntike prasādo jātaḥ | sa vyapatrapitavān | tato bhagavān sajalajaladagambhīradundubhisvaraḥ pretaṁ paribhāṣitavān: bhadramukha tvayaivaitad ātmavadhāya pātracīvaraṁ samudānītam, yenāsyapāyeṣūpapannaḥ | sādhu mamāntike cittaṁ prasādaya, asmāc ca pariṣkārāc cittaṁ virāgaya | mā haiva itaḥ kālaṁ kṛtvā narakeṣūpapatsyasa iti | tataḥ pretaḥ saṁghe pātracīvaraṁ niryātya bhagavataḥ pādayor nipatya atyayaṁ deśitavān | tato bhagavatā pretasya nāmnā dakṣiṇā ādiṣṭā:</p>
<blockquote class='gatha'>
<p><a class='ref sc' id='sc3' href='#sc3'>SC 3</a>ito dānād dhi yat puṇyaṁ tat pretam anugacchatu<br>
uttiṣṭhatu kṣipram ayaṁ pretalokāt sudāruṇāt || <a class='ref vns' id='vns48.1' href='#vns48.1'>Verse 48.1</a> iti ||</p>
</blockquote>
<p><a class='ref sc' id='sc4' href='#sc4'>SC 4</a>tataḥ sa preto bhagavati cittaṁ prasādya kālagataḥ pretamarddhikeṣūpapannaḥ | tataḥ pretamaharddhikaś calavimalakuṇḍaladharo hārārdhahāravirājitagātro maṇiratnavicitramauliḥ kuṅkumatamālapatraspṛkkādisaṁsṛṣṭagātras <a class='ref vai' id='vai121' href='#vai121'>Vai 121</a> tasyām eva rātrau divyānām utpalapadmakumudapuṇḍarīkamandāravāṇām utsaṅgaṁ pūrayitvā sarvaṁ jetavanam udāreṇāvabhāsenāvabhāsya bhagavataṁ puṣpair avakīrya bhagavataḥ purastān niṣaṇṇo dharmaśravaṇāya | bhagavatā tathāvidhā dharmadeśanā kṛtā, yāṁ śrutvā prasādajātaḥ prakrāntaḥ ||</p>
<p><a class='ref sc' id='sc5' href='#sc5'>SC 5</a>bhikṣavaḥ pūrvarātrāpararātraṁ jāgarikāyogam anuyuktā viharanti | tair dṛṣṭo bhagavato ’ntike udāro ’vabhāsaḥ, yaṁ dṛṣṭvā saṁdigdhā bhagavantaṁ paprachuḥ: kiṁ bhagavan asyām rātrau brahmā sahāṁpatiḥ śakro devendraś catvāro lokapālā bhagavantaṁ darśanāyopasaṁkrāntāḥ? bhagavān āha: na bhikṣavo brahmā sahāṁpatir na śakro devendro nāpi catvāro lokapālā māṁ darśanāyopasaṁkrāntāḥ | api sa pretaḥ kālaṁ kṛtvā pretamaharddhikeṣūpapannaḥ | sa imāṁ rātriṁ matsakāśam upasaṁkrāntaḥ | tasya mayā dharmo deśitaḥ | sa prasādajātaḥ prakrāntaḥ | tasmāt tarhi bhikṣavo mātsaryaprahāṇāya vyāyantavyam | ete doṣā na bhaviṣyanti, ye tasya śreṣṭhinaḥ pretabhūtasya | ity evaṁ bhikṣavaḥ śikṣitavyam ||</p>
<p><a class='ref sc' id='sc6' href='#sc6'>SC 6</a>idam avocad bhagavān | āttamanasas te bhikṣavo ’nye ca devāsuragaruḍakinnaramahoragādayo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
