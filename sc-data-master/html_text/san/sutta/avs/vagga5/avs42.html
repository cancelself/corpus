<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs42' lang='san'>
<header>
<ul>
<li class='division'>Avadānaśatakam |</li>
<li class='vagga'>paṁcamo vargaḥ |</li>
</ul>
<h1>42. bhaktam</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ <span class='supplied'>śrāvastyāṁ</span> viharati jetavane ’nāthapiṇḍadasyārāme | tena khalu samayenāyuṣmān mahāmaudgalyāyanaḥ anyatarasmin vṛkṣamūle niṣaṇṇo divāvihārāya | aśrauṣīd āyuṣmān mahāmaudgalyāyanaḥ pretyāḥ śabdam ārtasvaraṁ krandantyāḥ, duḥkhāṁ tīvrāṁ kharāṁ kaṭukām amanāpāṁ vedanāṁ vedayamānāyā bhaktaṁ mārgantyāḥ: bubhukṣitāsmi mārṣāḥ, pipāsitāsmi mārṣā iti | tataḥ sthaviramahāmaudgalyāyanena pretī dṛṣṭvā pṛṣṭā ca: kiṁ te pāpaṁ kṛtaṁ yenaivaṁvidhāni duḥkhāny anubhaviṣyasīti | pretī āha: āditye hi samudgate na dīpena prayojanam | bhagavantam etam arthaṁ pṛccha, sa te asmākīnāṁ karmaplotiṁ vyākariṣyatīti | athāyuṣmān mahāmaudgalyāyano yena bhagavāṁs tenopasaṁkrāntaḥ ||</p>
<p><a class='ref sc' id='sc2' href='#sc2'>SC 2</a>tena khalu punaḥ samayena bhagavān pratisaṁlayanād vyutthāya catasṛṇāṁ parṣadāṁ madhuramadhuraṁ dharmaṁ deśayati, kṣaudraṁ madhv ivāneḍakam | anekaśatā ca parṣad bhagavataḥ sakāśān madhuramadhuraṁ dharmaṁ śṛṇoty anijyamānair indriyaiḥ | tato buddhā bhagavantaḥ pūrvālāpinaḥ priyālāpinaḥ ehīti svāgatavādinaḥ smitapūrvaṁgamāś ca | tatra bhagavān āyuṣmantaṁ mahāmaudgalyāyanam idam avocat: ehi maudgalyāyana svāgataṁ te, kutas tvam etarhy āgacchasīti | maudgalyāyana āha: āgacchāmy ahaṁ bhadanta pretacārikāyāḥ | tatrāhaṁ pretīm adrākṣaṁ sūcīchidropamamukhīṁ parvatopamakukṣiṁ svakeśasaṁchannāṁ nagnām ārtasvaraṁ krandantīṁ duḥkhāṁ tīvrāṁ kharāṁ kaṭukām amanāpāṁ vedanāṁ vedayamānām | āha ca:</p>
<blockquote class='gatha'>
<p><a class='ref sc' id='sc3' href='#sc3'>SC 3</a>viśuṣkakaṇṭhoṣṭhapuṭā suduḥkhitā pravṛddhaśailopama<span class='var' title='-cañcitā- [Speyer]'>carvitā</span>śrayā |</p>
<p><a class='ref sc' id='sc4' href='#sc4'>SC 4</a>svakeśasaṁchannamukhī digambarā susūkṣmasūcīsadṛśānanā kṛśā || <a class='ref vns' id='vns42.1' href='#vns42.1'>Verse 42.1</a><a class='ref vai' id='vai110' href='#vai110'>Vai 110</a></p>
<p><a class='ref sc' id='sc5' href='#sc5'>SC 5</a>nagnā svakeśasaṁchannā asthiyantravaducchritā<br>
kapālapāṇinī ghorā krandantī paridhāvati || <a class='ref vns' id='vns42.2' href='#vns42.2'>Verse 42.2</a></p>
<p><a class='ref sc' id='sc6' href='#sc6'>SC 6</a>bubhukṣayā <span class='var' title='pipāsayā klānta vyasanapīḍitā'>pipāsayā krāntā vyasanapīḍitā</span> |</p>
<p><a class='ref sc' id='sc7' href='#sc7'>SC 7</a>ārtasvaraṁ krandamānā duḥkhāṁ vindanti vedanām || <a class='ref vns' id='vns42.3' href='#vns42.3'>Verse 42.3</a></p>
<p><a class='ref sc' id='sc8' href='#sc8'>SC 8</a>kiṁ tayā prakṛtaṁ pāpaṁ martyaloke sudāruṇam<br>
yena evaṁvidhaṁ duḥkham anubhavati bhayānakam || <a class='ref vns' id='vns42.4' href='#vns42.4'>Verse 42.4</a> iti</p>
</blockquote>
<p><a class='ref sc' id='sc9' href='#sc9'>SC 9</a>bhagavān āha: pāpakāriṇī maudgalyāyana sā pretī | icchasi tasyā karmaplotiṁ śrotum? evaṁ bhadanta | tena hi maudgalyāyana śṛṇu, sādhu ca suṣṭhu ca manasi kuru, bhāṣiṣye ||</p>
<p><a class='ref sc' id='sc10' href='#sc10'>SC 10</a>bhūtapūrvaṁ maudgalyāyana atīte ’dhvani viṁśativarṣasahasrāyuṣi prajāyāṁ kāśyapo nāma samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa vārāṇasīṁ nagarīm upaniśritya viharati ṛṣipatane mṛgadāve | tasyāṁ ca vārāṇasyām anyatamā gṛhapatipatnī matsariṇī kuṭukuñcikā āgṛhītapariṣkārā kākāyāpi baliṁ na pradātuṁ vyavasyati, prāg evānyeṣāṁ yācakānām | sā śramaṇabrāhmaṇakṛpaṇavanīpakān dṛṣṭvā cittaṁ pradūṣayati | yāvad anyataraḥ piṇḍapātikas tasyā gṛhaṁ praviṣṭaḥ | tasyās taṁ dṛṣṭvā mātsaryam utpannam | cittaṁ ca pradūṣya imāṁ cintām āpede: yady aham asya satkāraṁ kariṣyāmi, punar apy eṣa āgamiṣyatīti | tatas tayā pāpakāriṇyā aniṣṭaṁ paralokabhayam avigaṇayya sa bhikṣur upanimantrya dvāraṁ baddhvā bhaktacchedaṁ kāritaḥ | bahu ca paribhāṣyoktaḥ: iyaṁ te bhikṣo satkriyā | mā punar idaṁ gṛhaṁ pravekṣyasīti ||</p>
<p><a class='ref sc' id='sc11' href='#sc11'>SC 11</a>sā tena mātsaryeṇāsevitena bhāvitena bahulīkṛtena preteṣūpapannā | evaṁvidhāni duḥkhāni pratyanubhavati | tasmāt tarhi maudgalyāyana mātsaryaprahāṇāya vyāyantavyam | ete doṣā na bhaviṣyanti, te tasyāḥ pretyā iti ||</p>
<p><a class='ref sc' id='sc12' href='#sc12'>SC 12</a>idam avocad bhagavān | āttamanasa āyuṣmān mahāmaudgalyāyano ’nye ca devāsuragaruḍakinnaramahoragā bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
