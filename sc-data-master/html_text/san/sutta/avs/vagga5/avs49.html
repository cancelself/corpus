<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs49' lang='san'>
<header>
<ul>
<li class='division'>Avadānaśatakam |</li>
<li class='vagga'>paṁcamo vargaḥ |</li>
</ul>
<h1>49. putrāḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho rājagṛham upaniśritya viharati sma veṇuvane kalandakanivāpe | athāyuṣmān nāladaḥ pūrvāhṇe nivāsya pātracīvaram ādāya rājagṛhaṁ piṇḍāya prāvikṣat | rājagṛhaṁ piṇḍāya caritvā kṛtabhaktakṛtyaḥ paścādbhaktapiṇḍapātapratikrāntaḥ pātracīvaraṁ pratisamarpya pretacārikāṁ prakrāntaḥ ||</p>
<p><a class='ref sc' id='sc2' href='#sc2'>SC 2</a>sa gṛdhrakūṭaparvatasāmantake pretīṁ dadarśa yamarākṣasasadṛśīṁ rudhirabinducitām asthiśakalāparivṛtāṁ śmaśānamadhya ivāvasthitam | rātriṁdivena pañca putrān prasūya tādṛśaṁ duḥkham anubhūya putrasnehe saty api kṣutkṣāmatayā putrāṁs tān bhakṣayantīm | tataḥ sthaviro nāladas tāṁ pṛṣṭavān: kiṁ tvayā prakṛtaṁ pāpaṁ yenaivaṁvidhaṁ duḥkham anubhavasīti | pretī āha: āditye hi samudgate na dīpena prayojanam | bhagavantam etam arthaṁ paripṛccha | sa te asmākīnāṁ karmaplotiṁ vyākariṣyatīti | yāṁ śrutvā anye ’pīha satvāḥ pāpāt karmaṇaḥ prativiraṁsyantīti | athāyuṣmān nālado yena bhagavāṁs tenopasaṁkrāntaḥ ||</p>
<p><a class='ref sc' id='sc3' href='#sc3'>SC 3</a>tena khalu samayena bhagavān pratisaṁlayanād vyutthāya catasṛṇāṁ parṣadāṁ madhuramadhuraṁ dharmaṁ deśayati kṣaudraṁ madhv ivāneḍakam | anekaśatā ca parṣad bhagavataḥ sakāśān madhuramadhuraṁ dharmaṁ <a class='ref vai' id='vai122' href='#vai122'>Vai 122</a> śṛṇoty anijyamānair indriyaiḥ | tato buddhā bhagavantaḥ pūrvālāpinaḥ ehīti svāgatavādinaḥ smitapūrvaṁgamāś ca | tatra bhagavān āyuṣmantaṁ nāladam idam avocat: ehi nālada, svāgataṁ te, kutas tvaṁ nālada etarhy āgacchasīti | nālada āha: āgacchāmy ahaṁ bhadanta pretacārikāyāḥ | tatrāhaṁ pretīm adrākṣaṁ yamarākṣasasadṛśīṁ rudhirabinducitām asthiśakalāparivṛtāṁ śmaśānamadhya ivāvasthitam | āha ca:</p>
<blockquote class='gatha'>
<p><a class='ref sc' id='sc4' href='#sc4'>SC 4</a>pañca putrān ahaṁ rātrau divā pañca tathāparān<br>
bhakṣayāmi janitvā tān nāsti tṛptas tathāpi me || <a class='ref vns' id='vns49.1' href='#vns49.1'>Verse 49.1</a> iti</p>
<p><a class='ref sc' id='sc5' href='#sc5'>SC 5</a>kiṁ tayā prakṛtaṁ pāpaṁ martyaloke sudāruṇam<br>
yena evaṁvidhaṁ duḥkham anubhavati bhayānakam || <a class='ref vns' id='vns49.2' href='#vns49.2'>Verse 49.2</a> iti</p>
</blockquote>
<p><a class='ref sc' id='sc6' href='#sc6'>SC 6</a>bhagavān āha: pāpakārī nālada sā pretī | icchasi tasyāḥ karmaplotiṁ śrotum? evaṁ bhadanta | tena hi nālada śṛṇu, sādhu ca suṣṭhu ca manasi kuru, bhāṣiṣye ||</p>
<p><a class='ref sc' id='sc7' href='#sc7'>SC 7</a>bhūtapūrvaṁ nālada atīte ’dhvani vārāṇasyāṁ nagaryām ’nyatamaḥ śreṣṭhī āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | tena sadṛśāt kulāt kalatram ānītam | sa tayā sārdhaṁ krīḍati ramate paricārayati | tasya krīḍato ramamāṇasya paricārayato naiva putro na duhitā | sa kare kapolaṁ kṛtvā cintāparo vyavasthitaḥ: anekadhanasamuditaṁ me gṛham | na me putro na duhitā | mamātyayāt sarvasvāpateyam aputrakam iti kṛtvā rājavidheyaṁ bhaviṣyatīti | so ’putraḥ putrābhinandī śivavaruṇakuberaśakrabrahmādīn anyāṁś ca devatāviśeṣān āyācate sma | tadyathā ārāmadevatā vanadevatāś catvaradevatāḥ śṛṅgāṭakadevatā balipratigrāhikā devatāḥ | sahajāḥ sahadhārmikā nityānubaddhā api devatā āyācate sma | asti caiṣa loke pravādo yadāyācanahetoḥ putrā jāyante duhitaraś ceti | tac ca naivam | yady evam abhaviṣyad ekaikasya putrasahasram abhaviṣyat tadyathā rājñaś cakravartinaḥ | api tu trayāṇāṁ sthānānāṁ saṁmukhībhāvāt putrā jāyante duhitaraś ca | katameṣāṁ trayāṇāṁ sthānānām? mātāpitarāu raktau bhavataḥ saṁnipatitau, mātā kalyā bhavati ṛtumatī, gandharvaś ca pratyupasthito bhavati | eṣāṁ trayāṇāṁ sthānānāṁ saṁmukhībhāvāt putrā jāyante duhitaraś ca | tasya devatārādhane ’pi sati na putro na duhitā ||</p>
<p><a class='ref sc' id='sc8' href='#sc8'>SC 8</a>tasyaivaṁ buddhir utpannā: dvitīyāṁ bhāryām anayāmi | kadācit sā satvavatī syād iti | tena sadṛśāt kulād dvitīyā bhāryā ānītā | sa tayā sārdhaṁ krīḍati ramate paricārayati | tasya krīḍato ramamāṇasya paricārayataḥ kālāntareṇa sā āpannasatvā saṁvṛttā | tayā hṛṣṭatuṣṭapramuditayā svāmine niveditam: diṣṭyā āryputra vardhase | āpannasatvāsmi saṁvṛttā | yathā ca me dakṣiṇaṁ kukṣiṁ niśritya tiṣṭhati, niyataṁ dārako bhaviṣyatīti | so ’py āttamanāttamanāḥ pūrvakāyam abhyunnamayya dakṣiṇaṁ bāhum abhiprasārya udānam udanayati: apy evāhaṁ cirakālābhilaṣitaṁ <a class='ref vai' id='vai123' href='#vai123'>Vai 123</a> putramukhaṁ paśyeyam | jāto me syān nāvajātaḥ | kṛtyāni me kurvīta | bhṛtaḥ pratibibhṛyāt | dāyād yaṁ pratipadyeta | kulavaṁśo me cirasthitikaḥ syāt | asmākaṁ cāpy atītakālagatānām alpaṁ vā prabhūtaṁ vā dānāni datvā puṇyāni kṛtvā asmākaṁ nāmnā dakṣiṇām ādekṣyate: idaṁ tayor yatrayatropapannayor gacchator anugacchatv iti | āpannasatvāṁ caināṁ viditvopariprāsādatalagatām ayantritāṁ dhārayati śīte śītopakaraṇair uṣṇe uṣṇopakaraṇair vaidyaprajñaptair āhārair nātitiktair nātyamlair nātilavaṇair nātimadhurair nātikaṭukair nātikaṣāyais tiktāmlalavaṇamadhurakaṭukakaṣāyavivarjitair āhāraiḥ | hārārdhahāravirājitagātrīm apsarasam iva nandanavanavicāriṇīṁ mañcān mañcaṁ pīṭhāt pīṭham anavatarantīm adharimāṁ bhūmim | na cāsyāḥ kiṁcid amanojñaśabdaśravaṇaṁ yāvad eva garbhasya paripākāya ||</p>
<p><a class='ref sc' id='sc9' href='#sc9'>SC 9</a>tatas tasyāḥ pūrvikāyāḥ prajāpatyāḥ prathamapatnyās tāṁ bahumānāl <span class='var' title='Speyer: laḍitaṁ'>lālitāṁ</span> dṛṣṭvā īrṣyā samutpannā | cintayanti: yady eṣā putraṁ janayiṣyati, niyataṁ māṁ bādhayiṣyati | sarvathopāyasaṁvidhānaṁ kartavyam iti | kāmān khalu <span class='var' title='Speyer: pratisevamānasya'>pratisevyamānasya</span> nāsti kiṁcit pāpaṁ karmācaraṇīyam iti | tayā aniṣṭagatiprapātanamugdhayā visrambham utpādya tathāvidhaṁ garbhaśātanaṁ dravyaṁ dattaṁ yena pītamātreṇaiva tasyās tapasvinyāḥ srasto garbhaḥ | tatas tayā dvitīyapatnyā sarvajñātīn saṁnipātya sā prathamā patnī samanuyujyate: tvayā me visrambham utpādya śātanaṁ dravyaṁ dattam, yena me srasto garbha iti | tato ’sau prathamapatnī jñātimadhye śapathaṁ kartuṁ pravṛttā: yadi mayā garbhaśātanaṁ dravyam anupradattaṁ syāt, ahaṁ pretī bhūtvā jātāñ jātān putrān bhakṣayeyam iti ||</p>
<p><a class='ref sc' id='sc10' href='#sc10'>SC 10</a>kiṁ manyase nālada yāsau śreṣṭhibhāryā, iyaṁ sā pretī | yat tayā īrṣyāprakṛtayā garbhaśātanaṁ dattaṁ tena preteṣūpapannā | yat tayā mṛṣāvādena śapathaḥ kṛtaḥ, tasya karmaṇo vipākena rātriṁdivena pañca putrān prasūya tān eva bhakṣayati | tasmāt tarhi te nālada vāgduścaritaprahāṇāya vyāyantavyaṁ yathā evaṁvidhā doṣā na syur ye tasyāḥ pretyāḥ | ity evaṁ te nālada śikṣitavyam ||</p>
<p><a class='ref sc' id='sc11' href='#sc11'>SC 11</a>idam avocad bhagavān | āttamanā āyuṣmān nālado ’nye ca devāsuragaruḍakinnaramahoragādayo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
