<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs45' lang='san'>
<header>
<ul>
<li class='division'>Avadānaśatakam |</li>
<li class='vagga'>paṁcamo vargaḥ |</li>
</ul>
<h1>45. maudgalyāyanaḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho rājagṛham upaniśritya viharati sma veṇuvane kalandakanivāpe | tena khalu punaḥ samayena antarā ca rājagṛham antarā ca veṇuvanam atrāntare pañca pretaśatāni dagdhasthūṇākṛtīni nagnāni svakeśasaṁchannāni parvatopamakukṣīṇi sūcīchidropamamukhāni ādīptāni pradīptāni saṁprajvalitāny ekajvālībhūtāny ārtasvaraṁ pralapamānāni duḥkhāṁ tīvrāṁ kharāṁ kaṭukām <a class='ref vai' id='vai114' href='#vai114'>Vai 114</a> amanāpāṁ vedanāṁ vedayamānāni vāyumaṇḍalavadākāśe paribhramanti, na kvacit pratiṣṭhāṁ labhante | athāyuṣmān mahamaudgalyāyanaḥ pūrvāhṇe nivāsya pātracīvaram ādāya rājagṛhaṁ piṇḍāya prāvikṣat | tena te pretā dṛṣṭāḥ, tair api pretair āyuṣmān mahāmaudgalyāyanaḥ | tatas te ekasamūhenāyuṣmantaṁ mahāmaudgalyāyanam upasaṁkrāntāḥ | upasaṁkramya karuṇadīnavilambitair akṣarair ekaraveṇocuḥ: vayaṁ smo bhadanta mahāmaudgalyāyana rājagṛhe pañca śreṣṭhiśatāny abhūvan | te vayaṁ matsariṇaḥ kuṭukuñjakā āgṛhītapariṣkārāḥ | svayaṁ tāvad asmābhir dānapradānāni na dattāni, pareṣām api dānapradāneṣu dīyamāneṣu vighnāḥ kṛtāḥ, dakṣiṇīyāś ca bahavaḥ pretavādena paribhāṣitāḥ: pretopapannā iva yūyaṁ nityaṁ paragṛhebhyo bhaikṣyam <span class='var' title='Speyer: aṭhatha'>aṭatha</span> | ete vayaṁ kālaṁ kṛtvā evaṁvidheṣu preteṣūpapannāḥ | iti bhadanta mahāmaudgalyāyana ye ’smākaṁ jñātayo rājagṛhe prativasanti, teṣām asmākīnāṁ karmaplotiṁ nivedya chandakabhikṣaṇaṁ kṛtvā buddhapramukhaṁ bhikṣusaṁghaṁ bhojayitvā asmākaṁ nāmnā dakṣiṇādeśanāṁ kārayitvā cāsmākaṁ pretayoner mokṣaḥ syād iti | adhivāsayaty āyuṣmān mahāmaudgalyāyanaḥ pretānāṁ tūṣṇībhāvena | tata āyuṣmatā mahāmaudgalyāyanena teṣāṁ jñātigṛhebhyaś cchandakabhikṣaṇaṁ kṛtvā buddhapramukho bhikṣusaṁghaḥ śvo bhaktenopamantritaḥ | pretānāṁ ca niveditam: śvo bhagavān sabhikṣusaṁgho bhaktenopanimantritaḥ, tatra yuṣmābhir āgantavyam iti | jñātīnām apy ārocitam: bhavadbhir āgantavyaṁ tatra jñātibhojane | tān pretān drakṣyāmaḥ | athāyuṣmān mahāmaudgalyāyanaḥ svayam evodyukto bhojanaṁ pratijāgaritum ||</p>
<p><a class='ref sc' id='sc2' href='#sc2'>SC 2</a>atha prabhātāyāṁ rajanyām āhāre sajjīkṛte gaṇḍīdeśakāle saṁprāpte tān pretān na paśyati | tata āyuṣmān mahāmaudgalyāyano divyena cakṣuṣā tān pretān samanvāhartuṁ pravṛttaḥ | sarvasminn eva magadhamaṇḍale nādrākṣīt | yāvat krameṇa cāturdvīpikaṁ vyavalokayituṁ pravṛttaḥ | tatrāpi nādrākṣīt | tato yāvad asya jñānadarśanaṁ pravartate, tato vyavalokayituṁ pravṛttaḥ | tatrāpi nādrākṣīt | tata āyuṣmān mahāmaudgalyāyanaḥ saṁvigno bhagavate nivedayāmāsa: bhagavan, na me dānapatayo dṛśyanta iti | bhagavān āha: ayaṁ maudgalyāyana mā khedam āpadyasva | sarvaśrāvakapratyekabuddhaviṣayam atikramya aparimāṇā lokadhātavaḥ santi | tatra te karmavāyunā kṣiptāḥ | api maudgalyāyana adya tathāgatabalaṁ paśya | sarvajñajñānadarśanaṁ vyaktīkariṣyāmi | tathāgatavikurvitaṁ darśayiṣyāmi | ākoṭyatāṁ gaṇḍīti | tato gaṇḍyām ākoṭitāyāṁ sarvo bhikṣusaṁghaḥ saṁnipatitaḥ, pretajñātayo ’nye ca kautūhalyābhyāgatāḥ satvāḥ pretadarśanotsukāḥ saṁnipatitāḥ | tato bhagavatā ṛddhyā tathā darśitaṁ yathā pretā buddhaṁ bhagavantaṁ saśrāvakasaṁghaṁ bhuñjānaṁ paśyanti, smṛtiṁ ca pratilabhante: jñātayo asmad arthe buddhapramukhaṁ bhikṣusaṁghaṁ bhojayantīti | tato bhagavān pañcāṅgopetena svareṇa dakṣiṇām ādiśati:</p>
<blockquote class='gatha'>
<p><a class='ref sc' id='sc3' href='#sc3'>SC 3</a>ito dānād dhi yat puṇyaṁ tat pretān anugacchatu<br>
uttiṣṭhantāṁ kṣipram ete pretalokāt sudāruṇāt || <a class='ref vns' id='vns2_44.1' href='#vns2_44.1'>Verse 2_44.1</a> iti ||<a class='ref vai' id='vai115' href='#vai115'>Vai 115</a></p>
</blockquote>
<p><a class='ref sc' id='sc4' href='#sc4'>SC 4</a>yāvad bhagavatā tad adhiṣṭhānā tathāvidhā dharmadeśanā kṛtā, yāṁ śrutvā anekair prāṇiśatasahasrair mātsaryamalaṁ prahāya satyadarśanaṁ kṛtam | te ca pretā bhagavati cittam abhiprasādya kālagatāḥ, praṇīteṣu trāyastriṁśeṣūpapannāḥ ||</p>
<p><a class='ref sc' id='sc5' href='#sc5'>SC 5</a>dharmatā khalu devaputrasya vā devakanyakāyā vā aciropapannasya trīṇi cittāny utpadyante: kutaś cyutaḥ kutropapannaḥ kena karmaṇeti | paśyanti pretebhyaś cyutāḥ praṇīteṣu deveṣu trāyastriṁśeṣūpapannāḥ, bhagavato ’ntike cittam ahiprasādyeti | atha pretapūrviṇāṁ devaputrāṇām etad abhavat: nāsmākaṁ pratirūpaṁ syāt, yad vayaṁ paryuṣitaparivāsā bhagavantaṁ darśanāyopasaṁkrāmema | yan nu vayam aparyuṣitaparivāsā eva bhagavantaṁ darśanāyopasaṁkrāmemeti | atha pretapūrviṇo devaputrāś calavimalakuṇḍaladharā hārārdhahāravirājitagātrā maṇiratnavicitramaulayaḥ kuṅkumatamālapatraspṛkkādisaṁsṛṣṭagātrās tasyām eva rātrau divyānām utpalapadmapuṇḍarīkamandāravādīnāṁ puṣpāṇām utsaṅgaṁ pūrayitvā samantato venuvaṁ kalandakanivāpam udāreṇāvabhāsenāvabhāsya bhagavataṁ puṣpair ākīrya bhagavataḥ purastān niṣaṇṇā dharmaśravaṇāya | atha bhagavān pretapūrviṇāṁ devaputrāṇām āśayānuśayaṁ dhātuṁ prakṛtiṁ ca jñātvā tādṛśīṁ dharmadeśanāṁ kṛtavān, yāṁ śrutvā pretapūrvikair devaputrair mahān viśeṣo ’dhigataḥ | te labdhalābhā iva vaṇijo bhagavantaṁ triḥ pradakṣiṇīkṛtya tatraivāntarhitāḥ ||</p>
<p><a class='ref sc' id='sc6' href='#sc6'>SC 6</a>tatra bhagavān āyuṣmantaṁ mahāmaudgalyāyanam āmantrayate | sādhu sādhu mahāmaudgalyāyana | saphalaṁ te vaiyāvṛtyaṁ saṁvṛttam | yat te <span class='gap'>+ + +</span> pretā deveṣu pratiṣṭhāpitāḥ | te ’syāṁ rātrau matsakāśam upasaṁkrāntāḥ | teṣāṁ mayā dharmo deśitaḥ | te labdhodayā labdhalābhāḥ prakrāntā iti ||</p>
<p><a class='ref sc' id='sc7' href='#sc7'>SC 7</a>tata āyuṣmatā mahāmaudgalyāyanena teṣāṁ jñātīnām ārocitam | te śrutvā paraṁ vismayam upagatā bhagavato ’ntike cittaṁ prasādayāmāsur bhūyaś ca satkāraṁ pracakrur iti | tasmāt tarhi te maudgalyāyana mātsaryaprahāṇāya vyāyantavyam | ete doṣā na bhavanti ye teṣāṁ pretānām iti ||</p>
<p><a class='ref sc' id='sc8' href='#sc8'>SC 8</a>idam avocad bhagavān | āttamanā āyuṣmān mahāmaudgalyāyano ’nye ca devāsuragaruḍakinnaramahoragādayo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
