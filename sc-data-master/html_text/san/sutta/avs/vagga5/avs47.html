<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs47' lang='san'>
<header>
<ul>
<li class='division'>Avadānaśatakam |</li>
<li class='vagga'>paṁcamo vargaḥ |</li>
</ul>
<h1>47. jātyandhā</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | athāyuṣmān nandakaḥ pūrvāhṇe nivāsya pātracīvaram ādāya śrāvastīṁ piṇḍāya caritvā kṛtabhaktakṛtyaḥ paścādbhaktapiṇḍapātapratikrāntaḥ pātracīvaraṁ pratisamarpya pretacārikāṁ carati sma | adrākṣīd āyuṣmān nandakaḥ pretīṁ dagdhasthūṇāsadṛśīṁ jātyandhāṁ svakeśaromasaṁchannāṁ sūcīchidropamamukhīṁ parvatopamakukṣiṁ durgandhāṁ śmaśānasadṛśīṁ kākair gṛdhraiḥ śvabhiḥ śṛgālaiś cābhidrutām | ye ’syāḥ samantata utpāṭyotpāṭya māṁsaṁ bhakṣayanti | sā marmavedanābhyāhatā ārtasvaraṁ krandati duḥkhāṁ tīvrāṁ kharāṁ kaṭukām amanāpāṁ vedanāṁ vedayanti | āyuṣmān nandakaḥ saṁvignaḥ pṛchati: kiṁ tvayā bhagini prakṛtaṁ pāpaṁ yenaivaṁvidhaṁ duḥkham anubhavasīti | pretī āha: āditye hi samudgate na dīpena prayojanam | bhagavantam etam arthaṁ pṛccha | sa te asmākīnāṁ karmaplotiṁ vyākariṣyatīti | yāṁ śrutvā anye ’pīha satvāḥ pāpāt prativiraṁsyantīti | athāyuṣmān nandako yena bhagavāṁs tenopasaṁkrāntaḥ ||</p>
<p><a class='ref sc' id='sc2' href='#sc2'>SC 2</a>tena khalu punaḥ samayena bhagavān pratisaṁlayanād vyutthāya catasṛṇāṁ parṣadāṁ madhuramadhuraṁ dharmaṁ deśayati kṣaudraṁ madhv ivāneḍakam | anekaśatā ca parṣad bhagavataḥ sakāśān madhuramadhuraṁ dharmaṁ śṛṇoty anijyamānair indriyaiḥ | tato buddhā bhagavantaḥ pūrvālāpinaḥ ehīti svāgatavādinaḥ smitapūrvaṁgamāś ca | tatra bhagavān āyuṣmantaṁ nandakam idam avocat: ehi nanadaka, svāgataṁ te, kutas tvaṁ nandaka etarhy āgacchasīti | nandaka āha: āgacchāmy ahaṁ bhadanta pretacārikāyāḥ | tatrāhaṁ pretīm adrākṣaṁ dagdhasthūṇāsadṛśīṁ svakeśaromasaṁchannāṁ sūcīchidropamamukhīṁ parvatopamakukṣiṁ durgandhāṁ śmaśānasadṛśīṁ kākair gṛdhraiḥ śvabhiḥ śṛgālaiś cābhidrutām, ye ’syāḥ samantata utpāṭyotpāṭya māṁsaṁ bhakṣayanti | sā marmavedanābhyāhatā ārtasvaraṁ krandati duḥkhāṁ tīvrāṁ kharāṁ kaṭukām amanāpāṁ vedanāṁ vedayamānām | āha ca:</p>
<blockquote class='gatha'>
<p><a class='ref sc' id='sc3' href='#sc3'>SC 3</a>viśuṣkakaṇṭhoṣṭhapuṭā suduḥkhitā pravṛddhaśailopamacarvitāśrayā<br>
svakeśasaṁchannamukhī digambarā susūkṣmasūcīsadṛśānanā kṛśā || <a class='ref vns' id='vns47.1' href='#vns47.1'>Verse 47.1</a><a class='ref vai' id='vai119' href='#vai119'>Vai 119</a></p>
<p><a class='ref sc' id='sc4' href='#sc4'>SC 4</a>nagnā svakeśasaṁchannā asthiyantravaducchritā<br>
kapālapāṇinī ghorā krandantī paridhāvate || <a class='ref vns' id='vns47.2' href='#vns47.2'>Verse 47.2</a></p>
<p><a class='ref sc' id='sc5' href='#sc5'>SC 5</a>bubhukṣayā pipāsayā klāntā vyasanapīḍitā<br>
ārtasvaraṁ krandamānā duḥkhāṁ vindati vedanām || <a class='ref vns' id='vns47.3' href='#vns47.3'>Verse 47.3</a></p>
<p><a class='ref sc' id='sc6' href='#sc6'>SC 6</a>kiṁ tayā prakṛtaṁ pāpaṁ martyaloke sudāruṇam<br>
yena evaṁvidhaṁ duḥkham anubhavati bhayānakam || <a class='ref vns' id='vns47.4' href='#vns47.4'>Verse 47.4</a> iti ||</p>
</blockquote>
<p><a class='ref sc' id='sc7' href='#sc7'>SC 7</a>bhagavān āha: pāpakāriṇī nandaka sā pretī | icchasi tasyā karmaplotiṁ śrotum? evaṁ bhadanta | tena hi nandaka śṛṇu, sādhu ca suṣṭhu ca manasi kuru, bhāṣiṣye ||</p>
<p><a class='ref sc' id='sc8' href='#sc8'>SC 8</a>bhūtapūrvaṁ nandaka asminn eva bhadrakalpe viṁśatisahasrāyuṣi prajāyāṁ kāśyapo nāma samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca buddho bhagavān | sa vārāṇasīṁ nagarīm upaniśritya viharati ṛṣipatane mṛgadāve | vārāṇasyām anyatamā śreṣṭhiduhitā | sā dharmābhilāṣiṇī | yāvad asau dharmaṁ śrutvā saṁsāradoṣadarśinī nirvāṇe guṇadarśinī saṁvṛttā | sā mātāpitarāv anujñāpya bhagavacchāsane pravrajitā | tasyā arthaṁ jñātibhir bhikṣuṇīvarṣakaḥ kāritaḥ | sā tatra śaikṣāśaikṣībhir bhikṣuṇībhiḥ sārdhaṁ prativasati | yāvat tayā pramādāc chikṣāśaithilyaṁ kṛtam | tato bhikṣuṇībhir duḥśīleti niṣkāsitā | tatas tayā dānapatir gṛhebhyaḥ pravṛttakāni chandakāni <span class='gap'>+ + +</span> <span class='add'>The gap may be filled out by ācchinnāni; Speyer: kurkuraiḥ śṛgālaiś ca.</span> śaikṣāśaikṣīṇāṁ ca avarṇo bhāṣitaḥ | bhikṣavaś ca ye śīlavantaḥ, tān dṛṣṭvā nayane nimīlitavatī ||</p>
<p><a class='ref sc' id='sc9' href='#sc9'>SC 9</a>kiṁ manyase nandaka yā sā śreṣṭhiduhitā, iyaṁ sā pretī | yat tayā varṣake mātsaryaṁ kṛtam, tena preteṣūpapannā | yat tayā naityakasamucchedaḥ kṛtas tena kākair gṛdhraiḥ kurkuraiś cābhidrutā | yat tayā śaikṣāśaikṣīṇāṁ bhikṣuṇīnām avarno bhāṣitaḥ, tena daurgandhyam āsāditam | yat tayā śīlavato bhikṣūn dṛṣṭvā nayane nimīlite, tena jātyandhā saṁvṛttā | iti hi nandaka ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi te nandaka ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ te nandaka śikṣitavyam ||</p>
<p><a class='ref sc' id='sc10' href='#sc10'>SC 10</a>asmin khalu dharmaparyāye bhāṣyamāṇe daśabhiḥ prāṇiśatasahasraiḥ satyadarśanaṁ kṛtam | tatra bhagavān bhikṣūn āmantrayate sma: ime cānye ca ādīnavā mātsarye vāgduścarite ceti jñātvā mātsaryasya vāgduścaritasya ca prahāṇāya vyāyantavyam | ity evaṁ vo bhikṣavaḥ śikṣitavyam ||</p>
<p><a class='ref sc' id='sc11' href='#sc11'>SC 11</a>idam avocad bhagavān | āttamanasas te bhikṣavo ’nye ca devāsuragaruḍakinnaramahoragādayo bhagavato bhāṣitam abhyanandan ||<a class='ref vai' id='vai120' href='#vai120'>Vai 120</a></p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
