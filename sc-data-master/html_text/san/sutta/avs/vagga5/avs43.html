<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs43' lang='san'>
<header>
<ul>
<li class='division'>Avadānaśatakam |</li>
<li class='vagga'>paṁcamo vargaḥ |</li>
</ul>
<h1>43. pānīyam</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho rājagṛham upaniśritya viharati veṇuvane kalandakanivāpe | āyuṣmān mahāmaudgalyāyanaḥ pretacārikāṁ caran pretīm adrākṣīd dagdhasthūṇāsadṛśīṁ svakeśasaṁchannāṁ <a class='ref vai' id='vai111' href='#vai111'>Vai 111</a> sūcīchidropamamukhīṁ parvatopamakukṣim ādīptāṁ pradīptāṁ prajvalitām ekajvālībhūtāṁ dhmāyantīṁ tṛṣārtāṁ duḥkhāṁ tīvrāṁ kharāṁ kaṭukām amanāpāṁ vedanāṁ vedayamānām | darśanamātreṇa cāsyā nadyudapānāni śuṣyanti | yadā devo varṣati, tadā tasyā upari savisphuliṅgāṅgāravarṣaṁ patati | dṛṣṭvā tām āyuṣmān mahāmaudgalyāyana āha: kiṁ tvayā kṛtaṁ pāpaṁ yenaivaṁvidhaṁ duḥkham anubhavasīti | pretī āha: pāpakāriṇy ahaṁ bhadanta mahāmaudgalyāyana | etam ārthaṁ bhagavantaṁ pṛccha | sa te asmākīnāṁ karmaplotiṁ kathayiṣyati, yāṁ śrutvā anye ’pīha satvāḥ pāpāt karmaṇaḥ prativiraṁsyantīti | athāyuṣmān mahāmaudgalyāyano yena bhagavāṁs tenopasaṁkrāntaḥ ||</p>
<p><a class='ref sc' id='sc2' href='#sc2'>SC 2</a>tena khalu punaḥ samayena bhagavān pratisaṁlayanād vyutthāya catasṛṇāṁ parṣadāṁ madhuramadhuraṁ dharmaṁ deśayati kṣaudraṁ madhv ivāneḍakam | anekaśatā ca parṣad bhagavataḥ sakāśān madhuramadhuraṁ dharmaṁ śṛṇoty anijyamānair indriyaiḥ | tato buddhā bhagavantaḥ pūrvālāpinaḥ priyālāpina ehīti svāgatavādinaḥ smitapūrvaṁgamāś ca | tatra bhagavān āyuṣmantaṁ mahāmaudgalyāyanam idam avocat: ehi maudgalyāyana svāgataṁ te, kutas tvam etarhy āgacchasīti | mahāmaudgalyāyana āha: āgacchāmy ahaṁ bhadanta pretacārikāyāḥ | tatrāhaṁ pretīm adrākṣaṁ dagdhasthūṇāsadṛśīṁ svakeśasaṁchannāṁ sūcīchidropamamukhīṁ parvatopamakukṣim ādīptāṁ pradīptāṁ prajvalitām ekajvālībhūtāṁ dhmāyantīm ārtasvaraṁ kradantīṁ tṛṣārtāṁ duḥkhāṁ tīvrāṁ kharāṁ kaṭukām amanāpāṁ vedanāṁ vedayamānām | darśanamātreṇa cāsyā nadyudapānāni śuṣyanti | yadā devo varṣati tadā asyā upari savisphuliṅgam aṅgāravarṣaṁ patati | bhagavān āha: pāpakāriṇī maudgalyāyana sā pretī | icchasi tasyā karmaplotiṁ śrotum? evaṁ bhadanta | tena hi maudgalyāyana śṛṇu, sādhu ca suṣṭhu ca manasi kuru, bhāṣiṣye ||</p>
<p><a class='ref sc' id='sc3' href='#sc3'>SC 3</a>bhūtapūrvaṁ maudgalyāyana atīte ’dhvani asminn eva bhadrakalpe viṁśatisahasrāyuṣi prajāyāṁ kāśyapo nāma samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca buddho bhagavān | sa vārāṇasīṁ nagarīm upaniśritya viharati ṛṣipatane mṛgadāve | tatrānyatamo bhikṣur adhvānaṁ pratipannaḥ | sa tṛṣārtaḥ kūpam upasṛptaḥ | tatrānyatarā dārikā pānīyaghaṭaṁ pūrayitvā sthitābhūt | sā bhikṣuṇoktā: tṛṣārto ’haṁ bhagini, pānīyam anuprayaccheti | tasyā mātsaryam utpannam | sā āgṛhītapariṣkārā bhikṣum uvāca: bhikṣo yadi mriyase, na te dadāmi pānīyam, ghaṭo me ūno bhaviṣyatīti | tato ’sau bhikṣus tṛṣārto nirāśaḥ prakrāntaḥ | tato ’sau dārikā tena mātsaryeṇāsevitena bhāvitena bahulīkṛtena kālaṁ kṛtvā preteṣūpapannā | evaṁvidhāṁ duḥkhāṁ tīvrāṁ kharāṁ kaṭukām amanāpāṁ vedanāṁ vedayate | tasmāt tarhi maudgalyāyana evaṁ śikṣitavyaṁ yan mātsaryaprahāṇāya vyāyaṁsyāmahe | ity evaṁ te maudgalyāyana śikṣitavyam ||</p>
<p><a class='ref sc' id='sc4' href='#sc4'>SC 4</a>idam avocad bhagavān | āttamanā āyuṣmān mahāmaudgalyāyano ’nye ca devāsuragaruḍakinnaramahoragādayo bhagavato bhāṣitam abhyanandan ||<a class='ref vai' id='vai112' href='#vai112'>Vai 112</a></p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
