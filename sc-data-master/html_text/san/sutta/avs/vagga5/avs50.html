<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs50' lang='san'>
<header>
<ul>
<li class='division'>Avadānaśatakam |</li>
<li class='vagga'>paṁcamo vargaḥ |</li>
</ul>
<h1>50. jāmbālaḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho vaiśālīm upaniśritya viharati markaṭahradatīre kūṭāgāraśālāyām | tena khalu samayena vaiśālyām anyatarasyāṁ nagaraparikhāyāṁ pañca pretaśatāni prativasanti vāntāśāny ujjhitāśāni kheṭamūtropajīvīni pūyaśoṇitaviṣṭhāhārāṇi ghorāṇi prakṛtiduḥkhitāni ca | āha ca: <a class='ref vai' id='vai124' href='#vai124'>Vai 124</a></p>
<blockquote class='gatha'>
<p><a class='ref sc' id='sc2' href='#sc2'>SC 2</a>vāntāśā ujjhitāśāś ca kheṭamūtropajīvitaḥ<br>
pūyaśoṇitaviṣṭhāśā ghorāḥ prakṛtiduḥkhitāḥ || <a class='ref vns' id='vns50.1' href='#vns50.1'>Verse 50.1</a> iti ||</p>
</blockquote>
<p><a class='ref sc' id='sc3' href='#sc3'>SC 3</a>tasyāṁ ca vaiśālyām anyataro brāhmaṇaḥ | tena sadṛśāt kulāt kalatram ānītam | sa tayā sārdhaṁ krīḍati ramate paricārayati | tasya krīḍato ramamāṇasya paricārayataḥ patnī āpannasatvā saṁvṛttā | daurgandhaṁ cāsyāḥ kāye saṁvṛttam | tatas tena brāhmaṇena naimittikā āhūya pṛṣṭāḥ | te kathayanti: yo ’yam udarastho dārakas tasyāyaṁ prabhāva iti | yāvad asau navānāṁ māsānām atyayāt prasūtā | dārako jāto durvarṇo durdarśano avakoṭimako ’medhyamrakṣitagātro durgandhaś ca | tathāpy asau snehapāśānubaddhābhyāṁ paramabībhatso ’pi mātṛpitṛbhyāṁ saṁvardhitaḥ | so ’medhyasthāneṣv evābhiramate saṁkārakūṭe jambāle, keśāṁl luñcati, amedhyaṁ mukhe prakṣipati | tasya bālo jāmbāla iti saṁjñā saṁvṛttā ||</p>
<p><a class='ref sc' id='sc4' href='#sc4'>SC 4</a>yāvad asāv itaś cāmutaś ca paribhraman pūraṇena kāśyapena dṛṣṭaḥ | tasyaitad abhavat: yādṛśeṣu sthāneṣv ayam abhiramate, nūnam ayaṁ siddhapuruṣaḥ | yanv aham enaṁ pravrājayeyam iti | sa tena pravrājito nagnaḥ paryaṭati satkriyāsu ca vartate | tatas tena paryaṭatā vaiśālīparikhāyāṁ pañca pretaśatāni dṛṣṭāni | sa pūrvakarmavipākasaṁbandhāt tāṁ nagaraparikhām avatīrya taiḥ sārdhaṁ saṁgamya samāgamya saṁmodate, sakhitvaṁ cābhyupagataḥ | yāvad apareṇa samayena jāmbālo dārakaḥ kvacit prayojanena vyākṣipto vaiśālīṁ praviṣṭaḥ | bhagavāṁś ca tāṁ nagaraparikhām anuprāptaḥ | dadṛśus te pretā buddhaṁ bhagavantaṁ dvātriṁśatā mahāpuruṣalakṣaṇaiḥ samalaṁkṛtam aśītyā cānuvyañjanair virājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamam iva ratnaparvataṁ samantato bhadrakam | sahadarśanāc cāsya bhagavataḥ pādayor nipatitāḥ | bhagavatā uktāḥ: kiṁ bhavatāṁ bādhata iti | te ūcuḥ: pipāsitāḥ smo bhagavann iti | tato bhagavatā pañcabhyo ’ṅgulibhyo ’ṣṭāṅgopetasya pānīyasya pañca dhārā utsṛṣṭāḥ, yena tāni pañca pretaśatāni saṁtarpitāni | tatas te bhagavato ’ntike cittaṁ prasādya kālagatāḥ | praṇīteṣu deveṣu trāyastriṁśeṣūpapannāḥ ||</p>
<p><a class='ref sc' id='sc5' href='#sc5'>SC 5</a>dharmatā khalu devaputrasya vā devakanyakāyā vā aciropapannasya trīṇi cittāny utpadyante: kutaś cyutaḥ kutropapannaḥ kena karmaṇeti | te paśyanti pretebhyaś cyutāḥ, praṇīteṣu deveṣu trāyastriṁśeṣūpapannāḥ, bhagavato ’ntike cittam ahiprasādyeti || atha pretapūrviṇāṁ devaputrāṇām etad abhavat: nāsmākaṁ pratirūpaṁ syāt, yad vayaṁ paryuṣitaparivāsā bhagavantaṁ darśanāyopasaṁkrāmema | yan nu vayam aparyuṣitaparivāsā eva bhagavantaṁ darśanāyopasaṁkrāmemeti | atha pretapūrviṇo devaputrāś calavimalakuṇḍaladharā hārārdhahāravirājitagātrā maṇiratnavicitramaulayaḥ kuṅkumatamālapatraspṛkkādisaṁsṛṣṭagātrās tasyām eva rātrau divyānām utpalapadmakumudapuṇḍarīkamandāravāṇāṁ puṣpāṇām utsaṅgaṁ pūrayitvā sarvāṁ kūṭāgāraśālāṁ udāreṇāvabhāsenāvabhāsya bhagavataṁ puṣpair avakīrya bhagavataḥ purastān niṣaṇṇā dharmaśravaṇāya | atha bhagavān pretapūrviṇāṁ devaputrāṇām āśayānuśayaṁ <a class='ref vai' id='vai125' href='#vai125'>Vai 125</a> dhātuṁ prakṛtiṁ ca jñātvā tādṛśīṁ caturāryatyasaṁprativedhikīṁ dharmadeśanāṁ kṛtavān, yāṁ śrutvā pañcabhir devaputraśatair viṁśatiśikharasamudgataṁ satkāyadṛṣṭiśailaṁ jñānavajreṇa bhitvā srotaāpattiphalam anuprāptam | sa dṛṣṭasatyā labdhalābhā iva vaṇijaḥ, saṁpannasasyā iva karṣakāḥ, śūrā iva vijitasaṁgrāmāḥ, sarvarogaparimuktā ivāturā yayā vibhūtyā bhagavatsakāśam āgatās tayaiva vibhūtyā bhagavantaṁ triḥ pradakṣiṇīkṛtya svabhavanaṁ gatāḥ ||</p>
<p><a class='ref sc' id='sc6' href='#sc6'>SC 6</a>atha jāmbālo nagaraparikhām āgatas tān pretān nādrākṣīt | tataḥ samanveṣitum ārabdhaḥ | sa ca tān parimārgamāṇaḥ khedam āpanno na ca tān āsādayati ||</p>
<p><a class='ref sc' id='sc7' href='#sc7'>SC 7</a>atrāntare nāsti kiṁcid buddhānāṁ bhagavatām ajñātam adṛṣṭam aviditam avijñātam | dharmatā khalu buddhānāṁ bhagavatāṁ mahākāruṇikānāṁ lokānugrahapravṛttakānām ekārakṣāṇāṁ śamathavipaśyanāvihāriṇāṁ tridamathavastukuśalānāṁ caturoghottīrṇānāṁ caturṛddhipādacaraṇatalasupratiṣṭhitānāṁ caturṣu saṁgrahavastuṣu dīrgharātrakṛtaparicayānāṁ pañcāṅgaviprahīṇānāṁ pañcagatisamatikrāntānāṁ ṣaḍaṅgasamanvāgatānāṁ ṣaṭpāramitāparipūrṇānāṁ saptabodhyaṅgakusumāḍhyānām aṣṭāṅgamārgadeśikānāṁ navānupūrvavihārasamāpattikuśalānāṁ daśabalabalināṁ daśadiksamāpūrṇayaśasāṁ daśaśatavaśavartiprativiśiṣṭānāṁ trī rātres trir divasasya <span class='corrected'>ca</span> buddhacakṣuṣā lokaṁ vyavalokya jñānadarśanaṁ pravartate: ko hīyate ko vardhate kaḥ kṛcchraprāptaḥ kaḥ saṁkaṭaprāptaḥ kaḥ saṁbādhaprāptaḥ kaḥ kṛcchrasaṁkaṭasaṁbādhaprāptaḥ ko ’pāyanimnaḥ ko ’pāyapravaṇaḥ ko ’pāyaprāgbhāraḥ | kam aham apāyād uddhṛtya svarge mokṣe ca pratiṣṭhāpayeyam, kasya kāmapaṅkanimagnasya hastoddhāram anupradadyām, kam āryadhanavirahitam āryadhanaiśvaryādhipatye pratiṣṭhāpayeyam, <span class='corrected'>kasyājñānatimirapaṭalaparyavanaddhanetrasya jñānāñjanaśalākayā cakṣur viśodhayāmi |</span> kasyānavaropitāni kuśalamulāny avaropayeyam, kasyāvaropitāni paripācayeyam, kasya paripakvāni vimocayeyam | āha ca:</p>
<blockquote class='gatha'>
<p><a class='ref sc' id='sc8' href='#sc8'>SC 8</a>apy evātikramed velāṁ sāgaro makarālayaḥ<br>
na tu vaineyavatsānāṁ buddho velām atikramet || <a class='ref vns' id='vns50.2' href='#vns50.2'>Verse 50.2</a></p>
</blockquote>
<p><a class='ref sc' id='sc9' href='#sc9'>SC 9</a>tato bhagavāñ jāmbālasya kulaputrasyānugrahārthaṁ pūrvāhṇe nivāsya pātracīvaram ādāya bhikṣugaṇaparivṛto bhikṣusaṁghapuraskṛto vaiśālīṁ piṇḍāya prāvikṣat | yāvad anupūrveṇa piṇḍapātam aṭan vīthīm avatīrṇaḥ | jāmbālaś ca itas tato ’nvāhiṇḍamāno bhagavato ’grataḥ sthitaḥ | atha dadarśa buddhaṁ bhagavantaṁ dvātriṁśatā mahāpuruṣalakṣaṇaiḥ samalaṁkṛtam aśītyā cānuvyañjanair virājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamam iva ratnaparvataṁ samantato bhadrakam | sahadarśanāc cānena bhagavato ’ntike citaṁ prasāditaṁ | sa prasādajāto bhagavataḥ pādayor nipatya kṛtakarapuṭa uvāca: yadi bhagavan mādṛśānāṁ satvānām asmin dharmavinaye pravrajyāsti; labheyaṁ svākhyāte dharmavinaye pravrajyām iti | tato bhagavān mahākaruṇāparigatahṛdayaḥ satvānām āśayānuśayajñas taṁ bhavyarūpaṁ viditvā rajabhujasadṛśaṁ suvarṇavarṇabāhum abhiprasāryedam avocat: ehi bhikṣor cara brahmacaryam | ity uktamātre bhagavatā saptāhāvaropitair iva keśair dvādaśavarṣopasaṁpannasyeva bhikṣor īryāpathena pātrakarakavyagrahasto ’vasthitaḥ | āha ca: <a class='ref vai' id='vai126' href='#vai126'>Vai 126</a></p>
<blockquote class='gatha'>
<p><a class='ref sc' id='sc10' href='#sc10'>SC 10</a>ehīti coktaḥ sa tathāgatena muṇḍaś ca saṁghāṭiparītadehaḥ<br>
sadyaḥ praśāntendriya eva tasthāv evaṁ sthito buddhamanorathena || <a class='ref vns' id='vns50.3' href='#vns50.3'>Verse 50.3</a></p>
</blockquote>
<p><a class='ref sc' id='sc11' href='#sc11'>SC 11</a>tato ’sya bhagavatā manasikāro dattaḥ | tena yujyamānena ghaṭamānena vyāyacchamānena idam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣākṛtam | arhan saṁvṛttaḥ traidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṁvitprāpto bhavalābhalobhasatkāraparāṅmukhaḥ | sendropendrāṇāṁ devānāṁ pūjyo mānyo ’bhivādyaś ca saṁvṛttaḥ | so ’rhatvaprāpto ’pi lūhenābhiramate | tatra bhagavān bhikṣūn āmantrayate sma: eṣo ’gro me bhikṣavo bhikṣūṇāṁ mama śrāvakāṇāṁ lūhādhimuktānām, yaduta jāmbālo bhikṣur iti ||</p>
<p><a class='ref sc' id='sc12' href='#sc12'>SC 12</a>bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kiṁ bhadanta jāmbālena sthavireṇa karma kṛtaṁ yenaivaṁvidhaṁ duḥkham anubhavatīti | bhagavān āha: jāmbalenaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | jāmbālenaiva karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:</p>
<blockquote class='gatha'>
<p><a class='ref sc' id='sc13' href='#sc13'>SC 13</a>na praṇaśyanti karmāṇi api kalpaśatair api<br>
sāmagrīṁ prāpya kālaṁ ca phalanti khalu dehinām || <a class='ref vns' id='vns50.4' href='#vns50.4'>Verse 50.4</a></p>
</blockquote>
<p><a class='ref sc' id='sc14' href='#sc14'>SC 14</a>bhūtapūrvaṁ bhikṣavo ’tīte ’dhvani asminn eva bhadrake kalpe catvāriṁśadvarṣasahasrāyuṣi prajāyāṁ krakucchando nāma samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa śobhāvatīṁ rājadhānīm upaniśritya viharati | tasyāṁ ca rājadhānyām anyatamena gṛhapatinā vihāraḥ kārito yatra nānādigdeśavāsino bhikṣava āgantavyaṁ gantavyaṁ vastavyaṁ ca manyante | tasmiṁś ca vihāre pṛthagjano bhikṣur naivāsikaḥ | sa <span class='var' title='Speyer: cātīvāvāsamatsarī'>cātīvātivāmatsarī</span> | āgantukān bhikṣūn dṛṣṭvā ’bhiṣajyate kupyati vyāpadyate madguḥ pratitiṣṭhati kopaṁ saṁjanayati | ye tu tasmād vihārād bhikṣavaḥ prakrāmanti, tān dṛṣṭvā prītiprāmodyabahalaḥ pratyudgamyābhāṣate ca | yāvad apareṇa samayena janapadād arhadbhikṣur āgataḥ | sa ca vihārasvāmy anāgāmī | tenāsāv īryāpathena saṁlakṣito ’rhann iti | tataḥ prasādajātena śvo bhaktena jentākasnātreṇa copanimantritaḥ sārdhaṁ bhikṣusaṁghena | sa cāvāsiko bhikṣus tatra nāsīt | yāvad dvitīye divase jentākasnātre pratipādite bhakte sajjīkṛte āvāsiko bhikṣur āgataḥ | so ’pi jentākasnātraṁ praviṣṭaḥ | paśyati vihārasvāminam ekaśāṭakanivasitam āgantukasya bhikṣoḥ parikarma kurvāṇam | tato ’sya mātsaryam utpannam | tena praduṣṭacittena kharaṁ <a class='ref vai' id='vai127' href='#vai127'>Vai 127</a> vākkarma niścāritam: varaṁ khalu te bhikṣo amedhyena śarīram upaliptam, na tu evaṁvidhasya dānapateḥ sakāśād upasthānaṁ svīkṛtam iti | tatas tenārhatā tūṣṇībhāvenādhivāsitam: mā haivāyaṁ tapasvī gāḍhatarasya karmaṇo bhāgī bhaviṣyatīti | yāvat sāmagrīdeśakāle saṁprāpte naivāsikena bhikṣuṇā śrutam: arhato ’ntike tvayā cittaṁ pradūṣitam iti | śrutvā cāsya vipratisāro jātaḥ | tato ’rhato bhikṣoḥ pādayor nipatyāha: kṣamasva ārya yan mayā tvayi paruṣā vāg niścāriteti | tato ’rhaṁs tasya prasādābhivṛddhyarthaṁ gaganatalam abhyudgamya vicitrāṇi prātihāryāṇi vidarśayitum ārabdhaḥ | tato ’sya bhūyasā vipratisāraḥ samutpannaḥ | tena tasya purastāt tat karma atyayenādeśitaṁ prakāśitam uttānīkṛtam, ca na cānena śakitaṁ naiṣṭhikaṁ jñānam utpādayitum | yāvan maraṇakālasamaye praṇidhiṁ kartum ārabdhaḥ: yan mayārhato ’ntike cittaṁ pradūṣitam, kharaṁ ca vākkarma niścaritam, mā asya karmaṇo vipākaṁ pratisaṁvedayeyam | yat tu mayā paṭhitaṁ svādhyāyitaṁ dānapradānāni dattāni saṁghasya copasthānām kṛtam, tasya karmaṇo vipākena anāgatān samyaksaṁbuddhān ārāgayeyaṁ mā virāgayeyam iti ||</p>
<p><a class='ref sc' id='sc15' href='#sc15'>SC 15</a>kiṁ manyadhve bhikṣavo yo ’sau tena kālena tena samayenāvāsiko bhikṣuḥ, ayam evāsau jāmbālaḥ | yad anenārhato ’ntike kharaṁ vākkarma niścāritam, asya karmaṇo vipākenānantaṁ saṁsāre duḥkham anubhūtam | tenaiva ca karmāvaśeṣeṇa etarhi paścime bhave evaṁ durgandhaḥ paramadurgandho ’medhyāvaskarasthānanivāsābhiprāyaḥ saṁvṛttaḥ | yat punar anena tatra paṭhitaṁ svādhyāyitaṁ skandhakauśalaṁ dhātukauśalam āyatanakauśalaṁ pratītyasamutpādakauśalaṁ sthānāsthānakauśalaṁ ca kṛtam, tena mama śāsane pravrajya sarvakleśaprahāṇād arhatvaṁ sākṣātkṛtam | tasmāt tarhi bhikṣava evaṁ śikṣitavyaṁ yan mātsaryaprahāṇāya vyāyantavyam | tat kasya hetoḥ? ete doṣā na bhaviṣyanti, ye jāmbālasya pṛthagjanabhūtasya | eṣa eva guṇagaṇo bhaviṣyati, yo ’sau tasyaivārhatvaprāptasya | ity evaṁ vo bhikṣavaḥ śikṣitavyam ||</p>
<p><a class='ref sc' id='sc16' href='#sc16'>SC 16</a>idam avocad bhagavān | āttamanasas te bhikṣavo ’nye ca devāsuragaruḍakinnaramahoragādayo bhagavato bhāṣitam abhyanandan ||<a class='ref vai' id='vai128' href='#vai128'>Vai 128</a></p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
