<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs46' lang='san'>
<header>
<ul>
<li class='division'>Avadānaśatakam |</li>
<li class='vagga'>paṁcamo vargaḥ |</li>
</ul>
<h1>46. uttaraḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho rājagṛham upaniśritya viharati veṇuvane kalandakanivāpe | rājagṛhe ’nyataraḥ śreṣṭhī āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | tena sadṛśāt kulāt kalatram ānītam | sa tayā sārdhaṁ krīḍati <a class='ref vai' id='vai116' href='#vai116'>Vai 116</a> ramate paricārayati | tasya krīḍato ramamāṇasya paricārayataḥ kālāntareṇa patnī āpannasatvā saṁvṛttā | sā aṣṭānāṁ vā navānāṁ vā māsānām atyayāt prasūtā | dārako jātaḥ | tasya jātau jātimahaṁ kṛtvā nāmadheyaṁ vyavasthāpyate: kiṁ bhavatu dārakasya nāmeti | jñātaya ūcuḥ: yasmād uttare nakṣatre jātas tasmād bhavatūttara iti nāma | uttaro dārako unnīto vardhito mahān saṁvṛtaḥ | pitā cāsya kālagataḥ | uttaraś ca gṛhe svāmī saṁvṛttaḥ | tenāpaṇaḥ sthāpitaḥ | krīṇāti vikrīṇīte krayavikrayeṇa jīvikāṁ kalpayati | sa divasānudivasaṁ bhagavatsakāśam upasaṁkrāmati | tasya bhagavatsaṁdarśanāt saddharmaśravaṇāc ca bhagavacchāsane prasādo jātaḥ | tasya pravrajyācittam utpannam | sa mātaraṁ vijñāpayāmāsa: amba anujānīhi māṁ bhagavacchāsaneṣu pravrajiṣyāmīti | tato mātā kathayati: putra tvam ekaputrakaḥ | yāvad ahaṁ jīvāmi, tāvan na pravrajitavyam | mṛtāyāṁ mayi yathākaraṇīyaṁ kariṣyasīti | sa cottaro yat kiṁcid upārjayati tat sarvaṁ mātre ’nuprayacchati: anena amba śramaṇabrāhmaṇakṛpaṇavanīpakān pratipādayasveti | sā cāsya mātā lubdhā kuṭukuñcikā matsariṇī āgṛhītapariṣkārā tān kārṣāpaṇān gopayitvā ye śramaṇabrāhmaṇāḥ piṇḍārthinas tad gṛhaṁ praviśanti, tān paribhāṣate: pretopapannā iva yūyaṁ nityaṁ paragṛhebhyo bhaikṣam aṭatheti | sā ca putraṁ visaṁvādayati: aham adya iyatāṁ bhikṣūṇāṁ bhojanaṁ prayacchāmīti ||</p>
<p><a class='ref sc' id='sc2' href='#sc2'>SC 2</a>yāvad asau kālaṁ kṛtvā preteṣūpapannā | uttaraś ca mātṛviyogād dānāni datvā puṇyāni kṛtvā bhagavacchāsane pravrajitaḥ | tena yujyamānena ghaṭamānena vyāyacchamānena idam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣākṛtam | arhan saṁvṛttaḥ traidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṁvitprāpto bhavalābhalobhasatkāraparāṅmukhaḥ | sendropendrāṇāṁ devānāṁ pūjyo mānyo ’bhivādyaś ca saṁvṛttaḥ ||</p>
<p><a class='ref sc' id='sc3' href='#sc3'>SC 3</a>sa gaṅgātīre parṇakuṭiṁ kṛtvā dhyāyati | sā cāsya mātā pretalokopapannā nagnā dagdhasthūṇāsadṛśī svakeśaromasaṁchannā sūcīchidropamamukhī parvatopamakukṣir ādīptā saṁprajvalitā ekajvālībhūtā ārtasvaraṁ kradantī āyuṣmantam uttaram upasaṁkrāntā | yāvad āyuṣmatā uttareṇa sā pretī dṛṣṭvā pṛṣṭā ca: kā tvam evaṁvidheti | pretī āha:</p>
<blockquote class='gatha'>
<p><a class='ref sc' id='sc4' href='#sc4'>SC 4</a>ahaṁ te jananī snigdhā yayā jāto ’si putraka<br>
annapānaviyukteṣu preteṣu samupāgatā || <a class='ref vns' id='vns46.1' href='#vns46.1'>Verse 46.1</a></p>
<p><a class='ref sc' id='sc5' href='#sc5'>SC 5</a>pañcaviṁśati varṣāṇi yataḥ kālagatā hy aham<br>
nābhijānāmi pānīyaṁ kuto bhaktasya darśanam || <a class='ref vns' id='vns46.2' href='#vns46.2'>Verse 46.2</a></p>
<p><a class='ref sc' id='sc6' href='#sc6'>SC 6</a>saphalān vṛkṣān gacchāmi niṣphalā me bhavanti te<br>
pūrṇāni sarāṁsi gacchāmi tāni śuṣkāṇi santi me || <a class='ref vns' id='vns46.3' href='#vns46.3'>Verse 46.3</a><a class='ref vai' id='vai117' href='#vai117'>Vai 117</a></p>
<p><a class='ref sc' id='sc7' href='#sc7'>SC 7</a>sukhaṁ bhadantasya hi vṛkṣamūlaṁ udakaṁ bhajate śītala bhājanesmim<br>
kṛpā janayitvā <span class='supplied'>janetvā</span> kṛpaṇāyai mahyaṁ dadasva toyaṁ tṛṣārtitāyai || <a class='ref vns' id='vns46.4' href='#vns46.4'>Verse 46.4</a></p>
</blockquote>
<p><a class='ref sc' id='sc8' href='#sc8'>SC 8</a>tata uttaro mātaram uvāca: amba nanu purā tvaṁ mayā manuṣyabhūtā dānāni dāpitā, puṇyāni kāriteti | pretī āha: na mayā putraka mātsaryābhibhūtayā dānāni dattāni, puṇyāni vā kṛtāni | sarvaṁ tadarthajātaṁ pāpacittayā agnikhadāyāṁ nikhātam | tad idānīṁ putraka jñātigṛhaṁ gatvā chandanabhikṣaṁ kṛtvā mama nāmnā buddhapramukhaṁ bhikṣusaṁghaṁ bhojaya, dakṣiṇām ādeśaya, deśanāṁ ca kāraya | evaṁ pretayoner mama mokṣaḥ syād iti | uttara āha: evam astu amba | kiṁ tu tvayā buddhānte sthātavyam iti | pretī āha: putrakā, apatrape nagnā hriyānviteti | uttara āha: amba yadā pāpaṁ karoṣi, tadā nāpatrapitā | idānīṁ kimarthaṁ phalakāle vyapatrapasa iti | pretī āha: evaṁ bhavatu, āgamiṣyāmīti ||</p>
<p><a class='ref sc' id='sc9' href='#sc9'>SC 9</a>tata uttareṇa jñātigṛhebhyaś chandanabhikṣaṇaṁ kṛtvā buddhapramukho bhikṣusaṁghaḥ śvo bhaktenopanimantritaḥ | gaṇḍīkāle ca buddhapramukho bhikṣusaṁghaḥ samnipatitaḥ | sā ca pretī budhānte sthitā | pretīdidṛkṣukāny anekāni prāṇiśatasahasrāṇi saṁnipatitāni | te tāṁ pretīṁ vikṛtāśrayāṁ dṛṣṭvā paraṁ saṁvegam upagatāḥ bhagavato ’ntike cittaṁ prasādayāmāsuḥ | tataḥ āyuṣmān uttaro buddhapramukhaṁ bhikṣusaṁghaṁ praṇītenāhāreṇa saṁtarpya pretyā nāmnā dakṣiṇādeśanāṁ kārayāmāsa | bhagavāṁś ca pañcāṅgopetena svareṇa svayam eva dakṣiṇādeśanām ādiśati:</p>
<blockquote class='gatha'>
<p><a class='ref sc' id='sc10' href='#sc10'>SC 10</a>ito dānād dhi yat punyaṁ tat pretīm anugacchatu<br>
uttiṣṭhatāṁ kṣipram iyaṁ pretalokāt sudāruṇāt || <a class='ref vns' id='vns46.5' href='#vns46.5'>Verse 46.5</a> iti ||</p>
</blockquote>
<p><a class='ref sc' id='sc11' href='#sc11'>SC 11</a>yāvad bhagavatā tad adhiṣṭhānaṁ tasyāḥ pretyā mahataś ca janakāyasya tathāvidhā dharmadeśanā kṛtā, yāṁ śrutvā anekaprāṇiśatasahasrair satyadarśanaṁ kṛtam | sā ca prasannacittā kālagatā pretamaharddhikeṣūpapannā || āyuṣmatottareṇa samanvāhṛtā pretamaharddhikeṣūpapannā | tata āyuṣmatā uttareṇoktam: amba asti te śaktiḥ | kriyatāṁ dānotsarga iti | pretamaharddhikovāca: putra na śakyāmi | nāsti me dāne ’bhilāṣa iti | tata āyuṣmān uttaraḥ pretamaharddhikām uvāca:</p>
<blockquote class='gatha'>
<p><a class='ref sc' id='sc12' href='#sc12'>SC 12</a>adyāpi te tiṣṭhati tac charīraṁ vivṛddhanirmāṁsatvagasthicarmam<br>
lobhāndhakārāvṛtalocanāyā nivartitaṁ yat tvayā pretaloke || <a class='ref vns' id='vns46.6' href='#vns46.6'>Verse 46.6</a> iti ||</p>
</blockquote>
<p><a class='ref sc' id='sc13' href='#sc13'>SC 13</a>yāvad āyuṣmatā uttareṇa subahu paribhāṣya ekā yamalī labdhā | tataḥ sā saṁghāya dattā | yena ca bhikṣuṇā saṁghamadhyāt sā yamalī krītā, tena mānavake sthāpitā | tatas tayā pretyā rātrāv upāgatyāpahṛtā | tatas tena bhikṣuṇā āyuṣmata uttarāya niveditam | uttareṇa gatvā pretīṁ paribhāṣya punar apy ānīya dattā | evaṁ yāvat trir api tasya bhikṣoḥ sakāśād apahṛtā, āyuṣmatā cottareṇānīya dattā | bhikṣuṇā ca sā pāṭayitvā cāturdiśāya bhikṣusaṁghāya vilepanikāyāṁ <a class='ref vai' id='vai118' href='#vai118'>Vai 118</a> sīvitā | tatas tayā na punar apahṛtā | ata eva mātsaryaṁ satvānāṁ viḍambanakaraṁ dṛṣṭvā mātsaryaprahāṇāya dhyāyitavyam | tathā evaṁvidhā doṣā na syur yathā tasyāḥ pretyā iti ||</p>
<p><a class='ref sc' id='sc14' href='#sc14'>SC 14</a>idam avocad bhagavān | āttamanasas te bhikṣavo ’nye ca devāsuragaruḍakinnaramahoragādayo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
