<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='divy10' lang='san'>
<header>
<ul>
<li class='division'>Divyāvadānam</li>
</ul>
<h1>10. meṇḍhakāvadānam</h1>
</header>
<p><a class='ref vai' id='vai082.001' href='#vai082.001'>Vai 082.001</a> bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuh—kiṁ bhadanta meṇḍhakena meṇḍhakapatnyā meṇḍhakaputreṇa meṇḍhakasnuṣayā meṇḍhakadāsena meṇḍhakadāsyā karma kṛtam yena ṣaḍabhijñātā mahāpuṇyāḥ saṁvṛttāḥ, bhagavato ’ntike satyāni dṛṣṭāni, bhagavāṁścaibhirārāgito na virāgita iti? bhagavānāha—ebhireva bhikṣavaḥ karmāṇi kṛtānyupacitāni labdhasambhārāṇi pariṇatapratyayāni oghavatpratyupasthitānyavaśyambhāvīni |<br>
<a class='ref vai' id='vai082.006' href='#vai082.006'>Vai 082.006</a> ebhiḥ karmāṇi kṛtānyupacitāni |<br>
<a class='ref vai' id='vai082.007' href='#vai082.007'>Vai 082.007</a> ko ’nyaḥ pratyanubhaviṣyati? na bhikṣavaḥ karmāṇi kṛtānyupacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣveva skandhadhātvāyataneṣu karmāṇi kṛtāni vipacyante śubhānyaśubhāni ca |<br>
<a class='ref vai' id='vai082.010' href='#vai082.010'>Vai 082.010</a> na praṇaśyanti karmāṇi kalpakoṭiśatairapi |<br>
<a class='ref vai' id='vai082.011' href='#vai082.011'>Vai 082.011</a> sāmagrīṁ prāpya kālaṁ ca phalanti khalu dehinām (1)|<br>
<a class='ref vai' id='vai082.012' href='#vai082.012'>Vai 082.012</a> bhūtapūrvaṁ bhikṣavo ’tīte ’dhvani vārāṇasyāṁ nagaryāṁ brahmadatto nāma rājā rājyaṁ kārayati ṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca praśāntakalikalahaḍimbaḍamarataskarogāpagataṁ śālīkṣugomahiṣīsampannamakhilamakaṇṭakam |<br>
<a class='ref vai' id='vai082.014' href='#vai082.014'>Vai 082.014</a> ekaputramiva rājyaṁ pālayati |<br>
<a class='ref vai' id='vai082.015' href='#vai082.015'>Vai 082.015</a> tena khalu samayena vārāṇasyāṁ naimittikairdvādaśavarṣikā anāvṛṣṭirvyākṛtā |<br>
<a class='ref vai' id='vai082.016' href='#vai082.016'>Vai 082.016</a> trividhaṁ durbhikṣaṁ bhaviṣyati—cañcu śvetāsthi śalākāvṛtti ca |<br>
tatra cañcu ucyate—samudgake tasmin manuṣyā bījāni prakṣipya anāgate sattvāpekṣayā sathāpayanti |<br>
<a class='ref vai' id='vai082.017' href='#vai082.017'>Vai 082.017</a> mṛtā nāma anena te bījakāyaṁ kariṣyantīti |<br>
<a class='ref vai' id='vai082.018' href='#vai082.018'>Vai 082.018</a> idaṁ samudgakaṁ baddhvā cañcu ucyate |<br>
śvetāsthi nāma durbhikṣam—tasmin kāle manuṣyā asthīnyupasaṁhṛtya tāvat kvāthayanti, yāvat tānyasthīni śvetāni saṁvṛttānīti |<br>
<a class='ref vai' id='vai082.019' href='#vai082.019'>Vai 082.019</a> tatastatkvāthaṁ pibanti |<br>
<a class='ref vai' id='vai082.020' href='#vai082.020'>Vai 082.020</a> idaṁ śvetāsthi durbhikṣamityucayate |<br>
śalākāvṛttir nāma—tasmin kāle manuṣyāḥ khalu bilebhyo dhānyaguḍakāni śalākayā ākṛṣya bahudakasthālyāṁ kvāthayitvā pibanti |<br>
<a class='ref vai' id='vai082.021' href='#vai082.021'>Vai 082.021</a> iyaṁ śalākāsambaddhatvācchalākāvṛttirityucyate |<br>
<a class='ref vai' id='vai082.022' href='#vai082.022'>Vai 082.022</a> tato rājñā brahmadattena vārāṇasyāṁ ghaṇṭāvaghoṣaṇaṁ kāritam—śṛṇvantu bhavanto vārāṇasīnivāsinaḥ paurāḥ |<br>
<a class='ref vai' id='vai082.023' href='#vai082.023'>Vai 082.023</a> naimittikairdvādaśavarṣikā anāvṛṣṭirvyākṛtā śalākāvṛtti durbhikṣaṁ cañcu śvetāsthi ca |<br>
<a class='ref vai' id='vai082.024' href='#vai082.024'>Vai 082.024</a> yeṣāṁ vo dvādaśavarṣikaṁ bhaktamasti, taiḥ sthātavyam |<br>
<a class='ref vai' id='vai082.025' href='#vai082.025'>Vai 082.025</a> yeṣāṁ nāsti, te yatheṣṭaṁ gacchantu |<br>
vigatadurbhikṣabhayāḥ subhikṣe punarapyupāgamiṣyanti |<br>
<a class='ref vai' id='vai082.026' href='#vai082.026'>Vai 082.026</a> tasminśca samaye vārāṇasyāmanyatamo gṛhapatirāḍhyo mahādhano mahābhogo vistīrṇaparivāraḥ |<br>
<a class='ref vai' id='vai082.027' href='#vai082.027'>Vai 082.027</a> tena koṣṭhāgārika āhūya uktah—bhoḥ puruṣa, bhaviṣyati me saparivārāṇāṁ me saparivārāṇāṁ dvādaśa varṣāṇi bhaktamiti? sa kathayati—ārya bhaviṣyatīti |<br>
<a class='ref vai' id='vai082.028' href='#vai082.028'>Vai 082.028</a> sa tatraivāvasthitaḥ |<br>
samantarānubaddhaṁ caitat dubhikṣam |<br>
<a class='ref vai' id='vai082.029' href='#vai082.029'>Vai 082.029</a> tasya kośakoṣṭhāgārāḥ parikṣīṇāḥ |<br>
sarvaśca parijanaḥ kālagataḥ |<br>
ātmanā ṣaṣṭho vyavasthitaḥ |<br>
<a class='ref vai' id='vai082.030' href='#vai082.030'>Vai 082.030</a> tatastena gṛhapatinā kośakoṣṭhāgarāṇi śodhayitvā dhānyaprastha upasaṁhṛtaḥ |<br>
<a class='ref vai' id='vai082.031' href='#vai082.031'>Vai 082.031</a> so ’sya patnyā sthālyāṁ prakṣipya sādhitaḥ |<br>
asati buddhānāmutpāde pratyekabuddhā loka utpadyante hīnadīnānukampakāḥ prāntaśayanabhaktā ekadakṣiṇīyā lokasya |<br>
<a class='ref vai' id='vai082.032' href='#vai082.032'>Vai 082.032</a> yāvadanyatamaḥ pratyekabuddho <a class='ref vai' id='vai83.000' href='#vai83.000'>Vai 83.000</a>janapadacārikāṁ caran vārāṇasīmanuprāptaḥ | <a class='ref vai' id='vai083.001' href='#vai083.001'>Vai 083.001</a></p>
<p>sa pūrvāhṇe nivāsya pātracīvaramādāya vārāṇasīṁ piṇḍāya praviṣṭaḥ |<br>
<a class='ref vai' id='vai083.002' href='#vai083.002'>Vai 083.002</a> sa ca gṛhapatirātmanā ṣaṣṭho ’vasthito bhoktum |<br>
sa ca pratyekabuddho ’nupūrveṇa piṇḍapātamaṭaṁs tasya gṛhapatir niveśanamanuprāptaḥ |<br>
<a class='ref vai' id='vai083.003' href='#vai083.003'>Vai 083.003</a> sa tena gṛhapatinā dṛṣṭaścittaprāsādikaḥ kāyaprāsādikaśca |<br>
<a class='ref vai' id='vai083.004' href='#vai083.004'>Vai 083.004</a> dṛṣṭvā ca punaḥ saṁlakṣayati—etadapyahaṁ parityajya niyataṁ prāṇairviyokṣye |<br>
<a class='ref vai' id='vai083.005' href='#vai083.005'>Vai 083.005</a> yannvahaṁ svapratyaṁśamasmai pravrajitāya dadyāmiti |<br>
tena bhāryā abhihitā—bhadre, yo mama pratyaṁśastamahamasmai pravrajitāyānuprayacchāmīti |<br>
<a class='ref vai' id='vai083.006' href='#vai083.006'>Vai 083.006</a> sa saṁlakṣayati—mama svāmī na paribhuṅkte, kathamahaṁ paribhokṣya iti |<br>
<a class='ref vai' id='vai083.007' href='#vai083.007'>Vai 083.007</a> sā kathayati—āryaputra, ahamapi pratyaṁśamasmai prayacchāmi |<br>
evaṁ putreṇa snuṣayā dāsena dāsyā ca vicārya svasvapratyaṁśāḥ parityaktāḥ |<br>
<a class='ref vai' id='vai083.008' href='#vai083.008'>Vai 083.008</a> tatastaiḥ sarvaiḥ saṁbhūya pratyekabuddhaḥ piṇḍakena pratipāditaḥ |<br>
<a class='ref vai' id='vai083.009' href='#vai083.009'>Vai 083.009</a> kāyikī teṣāṁ mahātmanāṁ dharmadeśanā, na vācikī |<br>
sa vitatapakṣa iva haṁsarāja upari vihāyasamudgamya jvalanatapanavarṣaṇavidyotanaprātihāryāṇi kartumārabdhaḥ |<br>
<a class='ref vai' id='vai083.010' href='#vai083.010'>Vai 083.010</a> āśu pṛthagjanāvarjanakarī ṛddhiḥ |<br>
<a class='ref vai' id='vai083.011' href='#vai083.011'>Vai 083.011</a> te mūlanikṛttā iva drumāḥ pādayor nipatya praṇidhānaṁ kartumārabdhāḥ |<br>
<a class='ref vai' id='vai083.012' href='#vai083.012'>Vai 083.012</a> gṛhapatiḥ praṇidhānaṁ kartumārabdhah—yanmayā evaṁvidhe sadbhūtadakṣiṇīye kāraḥ kṛtaḥ, anenāhaṁ kuśalamūlena yadi riktakāni kośakoṣṭhāgārāṇi sahadarśanānme pūrṇāni syuh—evaṁvidhānāṁ ca dharmāṇāṁ lābhī syām, prativiśiṣṭataraṁ cātaḥ śāstāramārāgayeyaṁ mā virāgayeyamiti |<br>
<a class='ref vai' id='vai083.014' href='#vai083.014'>Vai 083.014</a> patnī praṇidhānaṁ kartumārabdhā—yanmayā evaṁvidhe sadbhūtadakṣiṇīye kāraḥ kṛtaḥ, anenāhaṁ kuśalamūlena yadyekasyārthāya sthālīṁ paceyam, sā śatenāpi paribhujyeta, sahasreṇāpi, na parikṣayaṁ gacchet, yāvanmayā prayogo ’pratipraśrabdhaḥ, ityevaṁvidhānāṁ ca dharmāṇāṁ lābhinī syām, prativiśiṣṭataraṁ cātaḥ śāstāramārāgayeyaṁ mā virāgayeyamiti |<br>
<a class='ref vai' id='vai083.018' href='#vai083.018'>Vai 083.018</a> putraḥ praṇidhānaṁ kartumārabdhah—yanmayā evaṁvidhe sadbhūtadakṣiṇīye kāraḥ kṛtaḥ, anenāhaṁ kuśalamūlena pañcaśatiko nakulakaḥ kaṭyāmuparibaddhastiṣṭhet, yadi ca śataṁ vā sahasraṁ vā tato vyayaṁ kuryāt, pūrṇa eva tiṣṭhet, mā parikṣayaṁ gacchet—evaṁvidhānāṁ ca dharmāṇāṁ lābhī syām, prativiśiṣṭataraṁ cātaḥ śāstāramārāgayeyaṁ mā virāagayeyamiti |<br>
<a class='ref vai' id='vai083.022' href='#vai083.022'>Vai 083.022</a> snuṣā praṇidhānaṁ kartumārabdhā—yanmayā evaṁvidhe sadbhūtadakṣiṇīye kāraḥ kṛtaḥ, anenāhaṁ kuśalamūlena yadyekasya gandham yojayeyam, śataṁ vā gandhaṁ ghrāsyati, taṁ na ca parikṣayaṁ gaccheyuryāvanmayā apratipraśrabdham—evaṁvidhānāṁ dharmāṇāṁ labhinī syām, prativiśiṣṭataraṁ cātaḥ śāstāramārāgayeyaṁ mā virāgayeyamiti |<br>
<a class='ref vai' id='vai083.025' href='#vai083.025'>Vai 083.025</a> dāsaḥ praṇidhānaṁ kartumārabdhah—yanmayā evaṁvidhe sadbhūtadakṣiṇīye kāraḥ kṛtaḥ, anenāhaṁ kuśalamūlena yadyekahalasīraṁ kṛṣeyam, sapta sīrāḥ kṛṣṭāḥ syuh—evaṁvidhānāṁ dharmāṇāṁ ca lābhī syām, prativiśiṣṭataraṁ cātaḥ śāstāramārāgayeyaṁ mā virāgayeyamiti |<br>
<a class='ref vai' id='vai083.028' href='#vai083.028'>Vai 083.028</a> dāsī praṇidhānaṁ kartumārabdhā—evaṁvidhe sadbhūtadakṣiṇīye kāraḥ kṛtaḥ, anenāhaṁ kuśalamūlena yadyekāṁ mātramārabheyam, sapta mātrāḥ saṁpadyeran—evaṁvidhānāṁ dharmāṇāṁ ca labhinī syām, prativiśiṣṭataraṁ cātaḥ śāstāramārāgayeyaṁ mā virāgayeyamiti |<br>
<a class='ref vai' id='vai083.030' href='#vai083.030'>Vai 083.030</a> taiścaivaṁ praṇidhānaṁ kṛtam |<br>
<a class='ref vai' id='vai083.031' href='#vai083.031'>Vai 083.031</a> sa ca mahātmā pratyekabuddhasteṣāmanukampayā ṛddhyā upari vihāyasā rājakulasyopariṣṭāt saṁprasthitaḥ |<br>
|<br>
<a class='ref vai' id='vai084.001' href='#vai084.001'>Vai 084.001</a> <a class='ref vai' id='vai84.000' href='#vai84.000'>Vai 84.000</a>tena khalu samayena rājā brahmadatta upariprāsādatalagatastiṣṭhati |<br>
tasya ṛddhyā gacchato rājño brahmadattasyopari cchāyā nipatitā |<br>
<a class='ref vai' id='vai084.002' href='#vai084.002'>Vai 084.002</a> sa ūrdhvamukho nirīkṣitumārabdhaḥ |<br>
paśyati taṁ pratyekabuddham |<br>
<a class='ref vai' id='vai084.003' href='#vai084.003'>Vai 084.003</a> tasyaitadabhavat—kasyāpyanena mahātmanā ṛddhimahālāṅgalairdāridryamūlānyutpāṭitāni |<br>
<a class='ref vai' id='vai084.004' href='#vai084.004'>Vai 084.004</a> balavatī āśā |<br>
tato ’sau gṛhapatiḥ kośakoṣṭhāgārāṇi pratyavekṣitumārabdho yāvatpūrṇāni paśyati |<br>
<a class='ref vai' id='vai084.005' href='#vai084.005'>Vai 084.005</a> sa patnīmāmantrayate—mama tāvat praṇidhānaṁ pūrṇam, yuṣmākamapīdānīṁ paśyāma iti |<br>
<a class='ref vai' id='vai084.006' href='#vai084.006'>Vai 084.006</a> tato dāsyā dhānyānāmekāṁ mātrāmārabdhā parikarmayitum, sapta mātrāḥ saṁpannāḥ |<br>
<a class='ref vai' id='vai084.007' href='#vai084.007'>Vai 084.007</a> prātiveśyairanekaiśca prāṇiśatasahasraiḥ paribhuktam, tathaivāvasthitā |<br>
<a class='ref vai' id='vai084.008' href='#vai084.008'>Vai 084.008</a> tathaiva putrasya snuṣāyā dāsasya praṇidhiḥ siddhā |<br>
<a class='ref vai' id='vai084.009' href='#vai084.009'>Vai 084.009</a> tato gṛhapatinā ghaṇṭāvaghoṣaṇaṁ kāritaṁ vārāṇasyām—yo bhavanto ’nnenārthī, sa āgacchatu iti |<br>
<a class='ref vai' id='vai084.010' href='#vai084.010'>Vai 084.010</a> vārāṇasyāmuccaśabdho mahāśabdho jātaḥ |<br>
rājñā śrutam |<br>
kathayati—kimeṣa bhavanta uccaśabdo mahāśabda iti? amātyaiḥ samākhyātam—deva, amukena gṛhapatinā kośakoṣṭhāgārāṇi uddhāṭitānīti |<br>
<a class='ref vai' id='vai084.012' href='#vai084.012'>Vai 084.012</a> rājā tamāhūya kathayati—yadā eva lokaḥ kālagataḥ, tadā tvayā kośakoṣṭhāgārāṇyuddhāṭitānīti |<br>
<a class='ref vai' id='vai084.013' href='#vai084.013'>Vai 084.013</a> deva, kasya kośakoṣṭhāgārāṇyuddhāṭitāni? api tu adyaiva me bījamuptamadyaiva phaladāyakamiti |<br>
<a class='ref vai' id='vai084.014' href='#vai084.014'>Vai 084.014</a> rājā pṛcchati—yathā katham? sa etat prakaraṇaṁ vistareṇārocayati |<br>
<a class='ref vai' id='vai084.015' href='#vai084.015'>Vai 084.015</a> rājā kathayati—gṛhapate, tvayā asau mahātmā piṇḍakena pratipāditah? deva mayaiva pratipāditaḥ |<br>
<a class='ref vai' id='vai084.016' href='#vai084.016'>Vai 084.016</a> so ’bhiprasanno gāthāṁ bhāṣate—<a class='ref vai' id='vai084.017' href='#vai084.017'>Vai 084.017</a> aho guṇamayaṁ kṣetraṁ sarvadoṣavivarjitam |<br>
<a class='ref vai' id='vai084.018' href='#vai084.018'>Vai 084.018</a> yatroptaṁ bījamadyaiva adyaiva phaladāyakam (2)|<br>
iti |<br>
<a class='ref vai' id='vai084.019' href='#vai084.019'>Vai 084.019</a> kiṁ manyadhve bhikṣavo yo ’sau gṛhapatirgṛhapatipatnī gṛhapatiputro gṛhapatisnuṣā gṛhapatidāso gṛhapatidāsī, ayameva meṇḍhako gṛḥpatir meṇḍhakapatnī meṇḍhakaputro meṇḍhakasnuṣā meṇḍhakadāso meṇḍhakadāsī ca |<br>
<a class='ref vai' id='vai084.021' href='#vai084.021'>Vai 084.021</a> yadebhiḥ pratyekabuddhe kārān kṛtvā praṇidhānaṁ kṛtam, tasya karmaṇo vipākena ṣaḍ mahāpuṇyā jātāḥ, mamāntike dṛṣṭasatyāni |<br>
<a class='ref vai' id='vai084.022' href='#vai084.022'>Vai 084.022</a> ahaṁ caibhiḥ pratyekabuddhakoṭiśatasahasrebhyaḥ prativiśiṣṭaḥ śāstā ārāgito na virāgitaḥ |<br>
<a class='ref vai' id='vai084.023' href='#vai084.023'>Vai 084.023</a> iti hi bhikṣava ekāntakṛṣṇānāṁ karmaṇāmekāntakṛṣṇo vipākaḥ, ekāntaśuklānāṁ karmaṇāmekāntaśuklaḥ, vyatimiśrāṇāṁ vyatimiśraḥ |<br>
<a class='ref vai' id='vai084.025' href='#vai084.025'>Vai 084.025</a> tasmāttarhi evaṁ śikṣitavyam, yadekāntakṛṣṇāni karmāṇyapāsya vyatimiśrāṇi ca, ekāntaśukleṣveva karmasvābhogaḥ karaṇīyaḥ |<br>
<a class='ref vai' id='vai084.026' href='#vai084.026'>Vai 084.026</a> ityevaṁ vo bhikṣavaḥ śikṣitavyam |<br>
|<br>
<a class='ref vai' id='vai084.027' href='#vai084.027'>Vai 084.027</a> idamavocadbhagavān |<br>
āttamanasaste bhikṣavo bhagavato bhāṣitamabhyanandan |<br>
|<br>
<a class='ref vai' id='vai084.028' href='#vai084.028'>Vai 084.028</a> iti śrīdivyāvadāne meṇḍhakāvadānaṁ daśamam |<br>
|</p>
<footer>
<p>Based on the edition by L. Vaidya, Mithila <span class='publication-date'>1959</span>: Buddhist Sanskrit Texts; 20.</p>
<p>Input by Kensuke Okamoto, Ryukoku University</p>
<p>Reteived from <a href='http://gretil.sub.uni-goettingen.de/gretil/1_sanskr/4_rellit/buddh/divyav_u.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>NOTE: The original encoding of this e-text emulates Nagari script. Therefore word boundaries are not always spaced.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
