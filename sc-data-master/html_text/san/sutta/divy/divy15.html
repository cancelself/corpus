<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='divy15' lang='san'>
<header>
<ul>
<li class='division'>Divyāvadānam</li>
</ul>
<h1>15. cakravartivyākṛtāvadānam</h1>
</header>
<p><a class='ref vai' id='vai122.001' href='#vai122.001'>Vai 122.001</a> buddho bhagavāñ śrāvastyāṁ viharati jetavane ’nāthapiṇḍadasyārāme |<br>
<a class='ref vai' id='vai122.002' href='#vai122.002'>Vai 122.002</a> dharmatā khalu buddhānāṁ bhagavatāṁ jīvatāṁ dhriyamāṇānām yāpayatāṁ keśanakhastūpā bhavanti |<br>
yadā buddhā bhagavantaḥ pratisamlīnā bhavanti, tadā bhikṣavaḥ keśanakhastūpe pujāṁ kṛtvā kecit puṇḍāya praviśanti, keciddhyānavimokṣasamādhisamāpattisukhānyanubhavanti |<br>
<a class='ref vai' id='vai122.005' href='#vai122.005'>Vai 122.005</a> tena khalu samayena buddho bhagavāṁs tathāgatamākārataḥ samanusmaraṁścittamabhiprasādayati—ityapi sa bhagavāṁstathāgato ’rhan samyaksambuddho vidyācaraṇasampannaḥ sugato lokavidanuttaraḥ puruṣadamyasārithaḥ śāstā devamanuṣyāṇāṁ buddho bhagavāniti |<br>
<a class='ref vai' id='vai122.009' href='#vai122.009'>Vai 122.009</a> atha bhagavān sāyāhṇe pratisamlayanādvyutthāya purastādbhikṣusaṁghasya prajñapta evāsane niṣaṇṇaḥ |<br>
<a class='ref vai' id='vai122.010' href='#vai122.010'>Vai 122.010</a> adrākṣīdbhagavāṁstaṁ bhikṣuṁ keśanakhastūpe sarvaśarīreṇa praṇipatya cittamabhiprasādayantam |<br>
<a class='ref vai' id='vai122.011' href='#vai122.011'>Vai 122.011</a> dṛṣṭvā ca punarbhikṣūnāmantrayate sma—paśyata yūyaṁ bhikṣava etaṁ bhikṣuṁ keśanakhastūpe sarvaśarīreṇa praṇipatya cittamabhiprasādayantam? evaṁ bhadanta |<br>
<a class='ref vai' id='vai122.012' href='#vai122.012'>Vai 122.012</a> anena bhikṣuṇā yāvatī bhūmirākrāntā adho ’śītiyojanasahasrāṇi yāvat kāñcanacakramityatrāntarā yāvatyo vālukāstāvantyanena bhikṣuṇā cakravartirājyasahasrāṇi paribhoktavyāni |<br>
<a class='ref vai' id='vai122.014' href='#vai122.014'>Vai 122.014</a> atha teṣāṁ bhikṣūṇāmetadabhavat—puruṣamātrāyām yāvadgartāyāṁ na śakyate vālukā gaṇayitum, kṛtaḥ punaraśītiyojanasahasrāṇi yāvat kāñcanacakramiti |<br>
<a class='ref vai' id='vai122.016' href='#vai122.016'>Vai 122.016</a> kaḥ śakyate iyatkālaṁ saṁsāre saṁsaritumiti |<br>
atha te bhikṣavo na bhūyaḥ keśanakhastūpe kārāṁ kartumārabdhāḥ |<br>
<a class='ref vai' id='vai122.017' href='#vai122.017'>Vai 122.017</a> atha bhagavāṁsteṣāṁ bhikṣūṇāṁ cetasā cittamājñāya bhikṣūnāmantrayate sma—anavarāgro bhikṣavaḥ saṁsāro ’vidyānīvaraṇānāṁ sattvānāṁ tuṣṇāsamyojanānāṁ tṛṣṇārgalabaddhānāṁ dīrghamadhvānaṁ saṁdhāvatāṁ saṁsaratām |<br>
<a class='ref vai' id='vai122.019' href='#vai122.019'>Vai 122.019</a> pūrvā koṭtir na prajñāyate duḥkhasya |<br>
<a class='ref vai' id='vai122.020' href='#vai122.020'>Vai 122.020</a> āyuṣmānupālī buddhaṁ bhagavantaṁ papraccha—yaduktaṁ bhagavatā asya bhikṣoriyatpuṇyaskandha iti, kutra bhadanta iyatpuṇyaskandhastanutvaṁ parikṣayaṁ paryādānaṁ gamiṣyati? nāhamupālinn ito bahiḥ samanupaśyāmyeva kṣatiṁ copahatiṁ ca yathā sabrahmacārī sabrahmacāriṇo ’ntike |<br>
<a class='ref vai' id='vai122.023' href='#vai122.023'>Vai 122.023</a> tatropālinn imāni mahānti kuśalamūlāni tanutvaṁ parikṣayaṁ paryādānaṁ gacchanti |<br>
tasmāttarhi te upālinn evaṁ śikṣitavyam, yaddagdhasthūṇāyā api cittaṁ na pradūṣayiṣyāmaḥ, prāgeva savijñānake kāye |<br>
|<br>
<a class='ref vai' id='vai122.026' href='#vai122.026'>Vai 122.026</a> idamavocadbhagavān |<br>
āttamanasaste bhikṣavo ’bhyanandan |<br>
|<br>
<a class='ref vai' id='vai122.027' href='#vai122.027'>Vai 122.027</a> iti śrīdivyāvadāne anyatamabhikṣuścakravartivyākṛtaḥ pañcadaśamam |<br>
|</p>
<footer>
<p>Based on the edition by L. Vaidya, Mithila <span class='publication-date'>1959</span>: Buddhist Sanskrit Texts; 20.</p>
<p>Input by Kensuke Okamoto, Ryukoku University</p>
<p>Reteived from <a href='http://gretil.sub.uni-goettingen.de/gretil/1_sanskr/4_rellit/buddh/divyav_u.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>NOTE: The original encoding of this e-text emulates Nagari script. Therefore word boundaries are not always spaced.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
