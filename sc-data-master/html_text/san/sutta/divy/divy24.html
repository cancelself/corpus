<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='divy24' lang='san'>
<header>
<ul>
<li class='division'>Divyāvadānam</li>
</ul>
<h1>24. nāgakumārāvadānam</h1>
</header>
<p><a class='ref vai' id='vai213.001' href='#vai213.001'>Vai 213.001</a> bhikṣuvaḥ saṁśayajātāḥ sarvasaṁśayacchettāraṁ buddhaṁ bhagavantaṁ pṛcchanti—kuto bhadanta tena nāgakumāreṇa tatprathamataḥ śraddhā pratilabdhā? bhagavānāha—bhūtapūrvaṁ bhikṣuvo ’sminneva bhadrakalpe viṁśativarṣasahasrāyuṣi prajāyāṁ kāśyapo nāma śāstā lokam utpannastathāgato ’rhan samyaksambuddho vidyācaraṇasampannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṁ buddho bhagavān |<br>
<a class='ref vai' id='vai213.005' href='#vai213.005'>Vai 213.005</a> sa evaṁ śrāvakāṇāṁ dharmaṁ deśayati—etāni bhikṣavo ’raṇyāni śūnyāgārāṇi parvatakandaragiriguhāpalālapuñjābhyavakāśaśmaśānavanaprasthāni prāntāni śayanāsanāni dhyāyata |<br>
<a class='ref vai' id='vai213.006' href='#vai213.006'>Vai 213.006</a> bhikṣavo mā pramādata |<br>
<a class='ref vai' id='vai213.007' href='#vai213.007'>Vai 213.007</a> mā paścādvipratisāriṇo bhūta |<br>
idamasmākamanuśāsanam |<br>
tatra kecidbhikṣavaḥ sumerupariṣaṇḍāyāṁ gatvā dhyāyanti, kecinmandākinyāḥ puṣkariṇyāstīre, kecidanavatapte mahāsarasi, kecit saptasu kāñcanamayeṣu parvateṣu, kecit tāsu tāsu grāmanigamarājarāṣṭradhānīṣu gatvā dhyāyanti |<br>
|<br>
<a class='ref vai' id='vai213.011' href='#vai213.011'>Vai 213.011</a> anyatamaśca cirajātako nāgakumāraḥ suparṇinā pakṣirājena sumerupariṣaṇḍāyāmupariṣṭādapahriyate |<br>
<a class='ref vai' id='vai213.012' href='#vai213.012'>Vai 213.012</a> yāvat tena bhikṣavo dhyānādhyayanayogamanasikārayuktā viharanto dṛṣṭāḥ |<br>
dṛṣṭvā cāsya cittamabhiprasannam |<br>
<a class='ref vai' id='vai213.013' href='#vai213.013'>Vai 213.013</a> prasādajātaḥ saṁlakṣayati—muktā hyete āryakā evaṁvidhād duḥkhāt |<br>
<a class='ref vai' id='vai213.014' href='#vai213.014'>Vai 213.014</a> cyutaḥ kālagato vārāṇasyāṁ ṣaṭkarmanirate brāhmaṇakule jātaḥ |<br>
unnīto vardhito mahān saṁvṛttaḥ |<br>
<a class='ref vai' id='vai213.015' href='#vai213.015'>Vai 213.015</a> so ’pareṇa samayena kāśyapasya samyaksambuddhasya śāsane pravrajitaḥ |<br>
tenodyatā ghaṭatā vyāyacchatā sarvakleśaprahāṇādarhattvaṁ sākṣātkṛtam |<br>
<a class='ref vai' id='vai213.016' href='#vai213.016'>Vai 213.016</a> arhan saṁvṛttaḥ pūrvavadyāvanmānyaśca pūjyaścābhivandyaśca saṁvṛttaḥ |<br>
<a class='ref vai' id='vai213.017' href='#vai213.017'>Vai 213.017</a> sa saṁlakṣayati—kuto ’haṁ cyutah? tiryakṣu |<br>
kutropapannaH? manuṣyeṣu |<br>
kutra mama mātāpitarau? yāvat paśyati nāgabhavane rudantau tiṣṭhataḥ |<br>
<a class='ref vai' id='vai213.018' href='#vai213.018'>Vai 213.018</a> sa tatra gataḥ |<br>
gatvā pṛcchitumārabdhah—amba tāta kasyārthe ruditah? tau kathayatah—ārya, sucirajātako ’smākaṁ nāgakumāraḥ suparṇinā pakṣirājenāpahṛtaḥ |<br>
<a class='ref vai' id='vai213.020' href='#vai213.020'>Vai 213.020</a> sa kathayati—ahamevāsau |<br>
ārya, tādṛśaḥ sa duṣṭānāgo yadvayaṁ sugatigamanamapi na saṁbhāvayāmaḥ, prāgevedṛśānāṁ dharmāṇāṁ lābhī bhaviṣyati |<br>
<a class='ref vai' id='vai213.021' href='#vai213.021'>Vai 213.021</a> tena tau smāritau |<br>
pādayor nipatya kathayatah—ārya, evaṁvidhāstvayā guṇagaṇā adhigatāḥ |<br>
<a class='ref vai' id='vai213.022' href='#vai213.022'>Vai 213.022</a> ārya tvaṁ piṇḍakenārthī, vayaṁ puṇyenārthikāḥ |<br>
<a class='ref vai' id='vai213.023' href='#vai213.023'>Vai 213.023</a> ihaiva tvamāgamya divase divase bhaktakṛtyaṁ kṛtvā gaccha |<br>
sa nāgabhavane divyāṁ sudhāṁ paribhuktvā āgacchati |<br>
<a class='ref vai' id='vai213.024' href='#vai213.024'>Vai 213.024</a> tasya śrāmaṇerakaḥ sārdhavihārī |<br>
sa bhikṣubhiruktah—śrāmaṇeraka, ayaṁ te upādhyāyaḥ kutra bhuktvā āgacchati? sa kathayati—nāhaṁ jāne |<br>
<a class='ref vai' id='vai213.025' href='#vai213.025'>Vai 213.025</a> te kathayanti—nāgabhavane divyāṁ sudhāṁ paribhujya pāribhujyāgacchati |<br>
<a class='ref vai' id='vai213.026' href='#vai213.026'>Vai 213.026</a> tvaṁ kasyārthe na gacchati? sa kathayati—ayaṁ maharddhiko mahānubhāvo yena gacchati |<br>
<a class='ref vai' id='vai213.027' href='#vai213.027'>Vai 213.027</a> kathamahaṁ gacchāmi? te kathayanti—yadā ayam ṛddhyā gacchati, tadā tvamasya cīvarakarṇikaṁ gṛhāṇa |<br>
<a class='ref vai' id='vai213.028' href='#vai213.028'>Vai 213.028</a> sa kathayati—mā pateyam |<br>
te kathayanti—bhadramukha, yadi sumeruḥ parvatarājā cīvarakarṇikamavalambate, nāsau patet, prāgeva tvaṁ patiṣyasīti |<br>
<a class='ref vai' id='vai213.030' href='#vai213.030'>Vai 213.030</a> yo yasmin sthāne ’ntardhāsyati, tena tatra nimittamudgṛhītam |<br>
sa tatpradeśaṁ pūrvameva gatvā avasthitaḥ |<br>
<a class='ref vai' id='vai213.031' href='#vai213.031'>Vai 213.031</a> sa cāntardhāsyatīti tena cīvarakarṇikaṁ gṛhītam |<br>
tau upari vihāyasā <a class='ref vai' id='vai214.000' href='#vai214.000'>Vai 214.000</a>prakrāntau yāvat tau nāgairdṛṣṭau | <a class='ref vai' id='vai214.001' href='#vai214.001'>Vai 214.001</a></p>
<p>tayordve te āsanaprajñaptikṛtau |<br>
dvau maṇḍalakau āmārjitau |<br>
sa saṁlakṣayati—kasyārthe ’yamapara āsanaḥ prajñaptah? sa pratinivartya paśyati yāvat śrāmaṇerakam |<br>
<a class='ref vai' id='vai214.003' href='#vai214.003'>Vai 214.003</a> sa kathayati—bhadramukha, tvamapyāgatah? upādyāya, āgato ’ham |<br>
śobhanam |<br>
nāgāḥ saṁlakṣayanti—ayamāryo maharddhiko mahānubhāvaḥ |<br>
<a class='ref vai' id='vai214.004' href='#vai214.004'>Vai 214.004</a> śakyate divyāṁ sudhāṁ kārayitum |<br>
ayamanyo na śakyate |<br>
<a class='ref vai' id='vai214.005' href='#vai214.005'>Vai 214.005</a> taistasya divyā sudhā dattā, tasyāpi prākṛta āhāraḥ |<br>
sa tasya pātragrāhakaḥ |<br>
tena tasya pātraṁ gṛhītam yāvat tatraikā odanamijya(?) vatiṣṭhate |<br>
<a class='ref vai' id='vai214.006' href='#vai214.006'>Vai 214.006</a> sā tenāsye prakṣiptā yāvaddivyamāsvādanam |<br>
<a class='ref vai' id='vai214.007' href='#vai214.007'>Vai 214.007</a> sa saṁlakṣayati—īdṛśā api matsariṇo nāgāḥ |<br>
ekadhye niṣaṇṇayorasya divyā sudhā dattā, mamāpi prākṛta āhāraḥ |<br>
<a class='ref vai' id='vai214.008' href='#vai214.008'>Vai 214.008</a> sa praṇidhānaṁ kartumārabdhah—yanmayā bhagavati kāśyape samyaksambuddhe ’nuttare mahādakṣiṇīye brahmacaryaṁ cīrṇam, anenāhaṁ kuśalamūlenaitaṁ nāgamasmādbhavanāccyāvayitvā atraivopapadyeyamiti |<br>
<a class='ref vai' id='vai214.010' href='#vai214.010'>Vai 214.010</a> tasya dṛṣṭa eva dharme ubhābhyāṁ pāṇibhyāṁ jalaṁ syanditumārabdham |<br>
<a class='ref vai' id='vai214.011' href='#vai214.011'>Vai 214.011</a> nāgasyāpi śirortirbādhitumārabdhā |<br>
sa kathayati—ārya, anena śrāmaṇerakenāśobhanacittamutpāditam |<br>
<a class='ref vai' id='vai214.012' href='#vai214.012'>Vai 214.012</a> pratinivartāpayatu enam |<br>
sa kathayati—bhadramukha, apāyā hyete, nivartaya cittam |<br>
<a class='ref vai' id='vai214.013' href='#vai214.013'>Vai 214.013</a> sa gāthāṁ bhāṣate—<a class='ref vai' id='vai214.014' href='#vai214.014'>Vai 214.014</a> pravaṇībhūutamidaṁ cittaṁ na śaknomi nivārayitum |<br>
<a class='ref vai' id='vai214.015' href='#vai214.015'>Vai 214.015</a> ihasthasyaiva me bhadanta pāṇibhyāṁ syandate jalam (1)|<br>
<a class='ref vai' id='vai214.016' href='#vai214.016'>Vai 214.016</a> sa taṁ nāgaṁ tasmādbhavanāccyāvayitvā tatraivopapannaḥ |<br>
tatra bhikṣavastena nāgakumāreṇa tatprathamataḥ śraddhā pratilabdhā |<br>
|<br>
<a class='ref vai' id='vai214.018' href='#vai214.018'>Vai 214.018</a> iti śrīdivyāvadāne nāgakumārāvadānam |<br>
|</p>
<footer>
<p>Based on the edition by L. Vaidya, Mithila <span class='publication-date'>1959</span>: Buddhist Sanskrit Texts; 20.</p>
<p>Input by Kensuke Okamoto, Ryukoku University</p>
<p>Reteived from <a href='http://gretil.sub.uni-goettingen.de/gretil/1_sanskr/4_rellit/buddh/divyav_u.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>NOTE: The original encoding of this e-text emulates Nagari script. Therefore word boundaries are not always spaced.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
