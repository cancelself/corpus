<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='divy6' lang='san'>
<header>
<ul>
<li class='division'>Divyāvadānam</li>
</ul>
<h1>6. indranāmabrāhmaṇāvadānam</h1>
</header>
<p><a class='ref vai' id='vai047.000' href='#vai047.000'>Vai 047.000</a> bhagavāñ śrughnāmanuprāptaḥ |<br>
<a class='ref vai' id='vai047.001' href='#vai047.001'>Vai 047.001</a> śrughnāyāmindro nāma brāhmaṇaḥ prativasati |<br>
<a class='ref vai' id='vai047.002' href='#vai047.002'>Vai 047.002</a> sa ca rūpayauvanaśrutamanuprāpto na mamāsti kaścit tulya ityatīva vikatthate |<br>
<a class='ref vai' id='vai047.003' href='#vai047.003'>Vai 047.003</a> bhagavāṁścānyatamasmin pradeśe purastādbhikṣusaṁghasya prajñapta evāsane niṣaṇṇo dharmaṁ deśayati |<br>
<a class='ref vai' id='vai047.004' href='#vai047.004'>Vai 047.004</a> aśrauṣīdindro nāma brāhmaṇah—śramaṇo gautamaḥ śrughnāmanuprāpta iti |<br>
<a class='ref vai' id='vai047.005' href='#vai047.005'>Vai 047.005</a> tasyaitadabhavat—śramaṇo gautamaḥ śrūyate ’bhirūpo darśanīyaḥ prāsādika iti |<br>
<a class='ref vai' id='vai047.006' href='#vai047.006'>Vai 047.006</a> gacchāmi paśyāmi kiṁ mamāntikādabhirūpatara āhosvinneti |<br>
<a class='ref vai' id='vai047.007' href='#vai047.007'>Vai 047.007</a> sa nirgato yāvat paśyati bhagavantaṁ dvātriṁśatā mahāpuruṣalakṣaṇaiḥ samalaṁkṛtamaśītyā cānuvyañjanairvirājitagātraṁ vyāmaprabhālaṁkṛtaṁ sūryasahasarātirekaprabhaṁ jaṅgamamiva ratnaparvataṁ samantato bhadrakam |<br>
<a class='ref vai' id='vai047.009' href='#vai047.009'>Vai 047.009</a> dṛṣṭvā ca punarasyaitadabhavat—kiṁ cāpi śramaṇo gautamo mamāntikādabhirūpataraḥ, noccatara iti |<br>
<a class='ref vai' id='vai047.010' href='#vai047.010'>Vai 047.010</a> sa bhagavato mūrdhānamavalokayitumārabdho yāvanna paśyati |<br>
sa ūrdhvataraṁ pradeśamārūḍhaḥ |<br>
<a class='ref vai' id='vai047.011' href='#vai047.011'>Vai 047.011</a> tatra bhagavānindraṁ brāhmaṇamāmantrayate—alaṁ brāhmaṇa, khedamāpatsyase |<br>
yadi sumerumūrdhānamapi abhiruhya tathāgatasya mūrdhānamavalokayasi, tathā sutarāṁ khedamāpatsyase, na ca drakṣyasi |<br>
<a class='ref vai' id='vai047.013' href='#vai047.013'>Vai 047.013</a> api tu na tvayā śrutaṁ sasurāsurajagadanavalokitamūrdhāno buddhā bhagavanta iti? api tu yadīpsasi tathāgatasya śarīrapramāṇaṁ draṣṭum, tava gṛhe ’gnihotrakuṇḍaṁ tasyādhastādgośīrṣacandanamayī yaṣṭirupatiṣṭhate, tāmuddhṛtya māpaya |<br>
<a class='ref vai' id='vai047.015' href='#vai047.015'>Vai 047.015</a> tattathāgatamātāpaitṛkasyāśrayasya pramāṇamiti |<br>
indro brāhmaṇaḥ saṁlakṣayati—etadasyāścaryaṁ na kadācinmayā śrutam, gacchāmi paśyāmīti |<br>
<a class='ref vai' id='vai047.016' href='#vai047.016'>Vai 047.016</a> tvaritatvaritagato ’gnihotrakuṇḍakasyādhastāt khanitumārabdhaḥ |<br>
<a class='ref vai' id='vai047.017' href='#vai047.017'>Vai 047.017</a> sarvaṁ tathaiva |<br>
so ’bhiprasannaḥ |<br>
sa saṁlakṣayati—nūnaṁ śramaṇo gautamaḥ sarvajñaḥ |<br>
<a class='ref vai' id='vai047.018' href='#vai047.018'>Vai 047.018</a> gacchāmi paryupāsitumiti |<br>
sa prasādajāto yena bhagavāṁstenopasaṁkrāntaḥ |<br>
<a class='ref vai' id='vai047.019' href='#vai047.019'>Vai 047.019</a> upasaṁkramya bhagavatā sārdhaṁ saṁmukhaṁ saṁmodanīṁ saṁrañjanīṁ vividhāṁ kathāṁ vyatisārya ekānte niṣaṇṇaḥ |<br>
<a class='ref vai' id='vai047.020' href='#vai047.020'>Vai 047.020</a> tato bhagavatā āśayānuśayaṁ dhātuṁ prakṛtiṁ ca jñātvā tādṛśī caturāryasatyasamprativedhikī dharmadeśanā kṛtā, yathaindreṇa brāhmaṇena viṁśatiśikharasamudgataṁ satkāyadṛṣṭiśailaṁ jñānavajreṇa bhittvā srotāapattiphalaṁ sākṣātkṛtam |<br>
<a class='ref vai' id='vai047.022' href='#vai047.022'>Vai 047.022</a> sa dṛṣṭasatyaḥ kathayati—atikrānto ’haṁ bhadanta, atikrāntaḥ |<br>
<a class='ref vai' id='vai047.023' href='#vai047.023'>Vai 047.023</a> eṣo ’haṁ bhagavantaṁ śaraṇaṁ gacchāmi dharmaṁ ca bhikṣusaṁghaṁ ca |<br>
upāsakaṁ ca māṁ dhāraya adyāgreṇa yāvajjīvaṁ prāṇopetaṁ śaraṇaṁ gatam |<br>
<a class='ref vai' id='vai047.024' href='#vai047.024'>Vai 047.024</a> abhiprasanno ’thendro brāhmaṇa utthāyāsanāt ekāṁsamuttarāsaṅgaṁ kṛtvā yena bhagavāṁstenāñjaliṁ praṇamya bhagavantamidamavocat—yadi bhagavānanujānīyāt, ahaṁ gośīrṣacandanamayyā yaṣṭyā mahaṁ prajñapayeyamiti |<br>
<a class='ref vai' id='vai047.026' href='#vai047.026'>Vai 047.026</a> bhagavānāha—gaccha brāhmaṇa anujñātaṁ prajñapayasi |<br>
<a class='ref vai' id='vai047.027' href='#vai047.027'>Vai 047.027</a> tatastena viviktāvakāśe mahatā satkāreṇāsau yaṣṭirucchrāpitā, mahaśca prajñapitaḥ |<br>
<a class='ref vai' id='vai047.028' href='#vai047.028'>Vai 047.028</a> anyairapi brāhmaṇagṛhapatibhiḥ kuśalamadhiṣṭhānāya bhavatviti viditvā kulā baddhā(?) |<br>
<a class='ref vai' id='vai047.029' href='#vai047.029'>Vai 047.029</a> indreṇa brāhmaṇena yaṣṭyā mahaḥ prajñapita iti indramaha indramaha iti saṁjñā saṁvṛttā |<br>
|<br>
<a class='ref vai' id='vai047.030' href='#vai047.030'>Vai 047.030</a> tatra bhagavānāyuṣmantamānandamāmantrayate—āgamaya ānanda yena toyikā |<br>
evaṁ bhadanteti āyuṣmānānando bhagavataḥ pratyaśrauṣīt |<br>
<a class='ref vai' id='vai047.031' href='#vai047.031'>Vai 047.031</a> atha bhagavāṁstoyikāmanuprāptaḥ |<br>
tasmiṁśca pradeśe brāhmaṇo lāṅgalaṁ vāhayati |<br>
<a class='ref vai' id='vai047.032' href='#vai047.032'>Vai 047.032</a> athāsau dadarśa buddhaṁ bhagavantaṁ dvātriṁśatā mahāpuruṣalakṣaṇaih <a class='ref vai' id='vai48.000' href='#vai48.000'>Vai 48.000</a>samalaṁkṛtamaśītyā cānuvyañjanairvirājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamamiva ratnaparvataṁ samantato bhadrakam | <a class='ref vai' id='vai048.002' href='#vai048.002'>Vai 048.002</a></p>
<p>dṛṣṭvā saṁlakṣayati—yadi bhagavantaṁ gautamamupetyābhivādayiṣyāmi, karmaparihāṇirme bhaviṣyatīti |<br>
<a class='ref vai' id='vai048.003' href='#vai048.003'>Vai 048.003</a> atha nipetyābhivādayiṣyāmi, puṇyaparihāṇirbhaviṣyati |<br>
tat ko ’sau upāyaḥ syāt yena me karmaparihāṇir na syānnāpi puṇyaparihāṇiriti |<br>
<a class='ref vai' id='vai048.004' href='#vai048.004'>Vai 048.004</a> tasya buddhirutpannā—atrastha evābhivādanaṁ karomi |<br>
<a class='ref vai' id='vai048.005' href='#vai048.005'>Vai 048.005</a> evaṁ na karmaparihāṇir na puṇyaparihāṇiriti |<br>
<a class='ref vai' id='vai048.006' href='#vai048.006'>Vai 048.006</a> tena yathāgṛhītayaiva pratodayaṣṭyā tatrasthenaivābhivādanaṁ kṛtam—abhivādaye buddhaṁ bhagavantamiti |<br>
<a class='ref vai' id='vai048.007' href='#vai048.007'>Vai 048.007</a> tatra bhagavānāyuṣmantamānandamāmantrayate—bhavakṣayakaraḥ kṣaṇam |<br>
eṣa brāhmaṇaḥ |<br>
sacedasyaivaṁ samyaksampratyayajñānadarśanam ahamanenopakrameṇa vandito bhaveyam, evamanena dvābhyāṁ samyaksambuddhābhyāṁ vandanā kṛtā bhavet |<br>
<a class='ref vai' id='vai048.010' href='#vai048.010'>Vai 048.010</a> tatkasya hetoh? asminnānanda pradeśe kāśyapasya samyaksambuddhasyāvikopito ’sthisaṁghātastiṣṭhati |<br>
<a class='ref vai' id='vai048.011' href='#vai048.011'>Vai 048.011</a> athāyuṣmānānando laghuladhveva caturguṇamuttarāsaṅgaṁ prajñapya bhagavantamidamavocat—niṣīdatu bhagavān prajñapta evāsane |<br>
<a class='ref vai' id='vai048.012' href='#vai048.012'>Vai 048.012</a> evamayaṁ pṛthivīpradeśo dvābhyāṁ samyaksambuddhābhyāṁ paribhukto bhaviṣyati, yacca kāśyapena samyaksambuddhena, yaccaitarhi bhagavatā iti |<br>
<a class='ref vai' id='vai048.014' href='#vai048.014'>Vai 048.014</a> niṣaṇṇo bhagavān prajñapta evāsane |<br>
niṣadya bhikṣūnāmantrayate sma—icchatha kālaḥ, etasya sugata samayaḥ, yaṁ bhagavān bhikṣūṇāṁ kāśyapasya samyaksambuddhasyāvikopitaṁ śarīrasaṁghātamupadarśayet |<br>
<a class='ref vai' id='vai048.017' href='#vai048.017'>Vai 048.017</a> dṛṣṭvā bhikṣavaścittamabhiprasādayiṣyanti |<br>
tato bhagavatā laukikaṁ cittamutpāditam |<br>
dharmatā khalu yasmin samaye buddhā bhagavanto laukikaṁ cittamutpādayanti, tasmin samaye kuntapipīlikā api prāṇino bhagavataścetasā cittamājānanti |<br>
<a class='ref vai' id='vai048.019' href='#vai048.019'>Vai 048.019</a> nāgāḥ saṁlakṣayanti—kiṁ kāraṇaṁ bhagavatā laukikacittamutpāditamiti? paśyanti—kāśyapasya samyaksambuddhasya śarīrasaṁghātamavikopitaṁ draṣṭukāma iti |<br>
<a class='ref vai' id='vai048.021' href='#vai048.021'>Vai 048.021</a> tatastaiḥ kāśyapasya samyaksambuddhasyāvikopitaśarīrasaṁghāta ucchrāpitaḥ |<br>
tatra bhagavān bhikṣūnāmantrayate sma—udgṛhṇīta bhikṣavo nimittam |<br>
<a class='ref vai' id='vai048.022' href='#vai048.022'>Vai 048.022</a> antardhāsyati |<br>
antarhitaḥ |<br>
|<br>
<a class='ref vai' id='vai048.023' href='#vai048.023'>Vai 048.023</a> rājñā prasenajitā śrutaṁ bhagavatā śrāvakāṇāṁ darśanāyāvikopitaṁ kāśyapasya samyaksambuddhasya śarīrasaṁghātaṁ samucchritamiti |<br>
<a class='ref vai' id='vai048.024' href='#vai048.024'>Vai 048.024</a> śrutvā ca punaḥ kutūhalajātaḥ sahāntaḥpureṇa kumārairamātyairbhaṭabalāgrair naigamajānapadaiśca draṣṭuṁ saṁprasthitaḥ |<br>
<a class='ref vai' id='vai048.025' href='#vai048.025'>Vai 048.025</a> evaṁ virūḍhakaḥ, anāthapiṇḍado gṛhapatiḥ, ṛṣidattaḥ purāṇasthapitaḥ, viśākhā mṛgāramātā, anekāni ca prāṇiśatasahasrāṇi kutūhalajātāni draṣṭuṁ saṁprasthitāni pūrvakaiśca kuśalamūlaiḥ saṁcodyamānāni |<br>
<a class='ref vai' id='vai048.027' href='#vai048.027'>Vai 048.027</a> yāvadasau anatarhitaḥ |<br>
taiḥ śrutam—anatarhito ’sau bhagavataḥ kāśyapasya samyaksambuddhasya śarīrasaṁghāturavikopita iti |<br>
<a class='ref vai' id='vai048.029' href='#vai048.029'>Vai 048.029</a> śrutvā ca punasteṣāṁ duḥkhadaurmanasyamutpannam—vṛthā asmākamāgamanaṁ jātamiti |<br>
athānyatamena copāsakena sa pradeśaḥ pradakṣiṇīkṛtaḥ |<br>
<a class='ref vai' id='vai048.030' href='#vai048.030'>Vai 048.030</a> evaṁ ca cetasā cittamabhisaṁskṛtam—asmānme padāvihārāt kiyat puṇyaṁ bhaviṣyatīti |<br>
<a class='ref vai' id='vai048.031' href='#vai048.031'>Vai 048.031</a> atha bhagavāṁstasya mahājanakāyasyāvipratisārasaṁjananārthaṁ tasya copāsakasya cetasā cittamājñāya gāthāṁ bhāṣate—<a class='ref vai' id='vai049.001' href='#vai049.001'>Vai 049.001</a> <a class='ref vai' id='vai49.000' href='#vai49.000'>Vai 49.000</a>śataṁsahasrāṇi suvarṇaniṣkā jāmbūnadā nāsya samā bhavanti |<br>
<a class='ref vai' id='vai049.003' href='#vai049.003'>Vai 049.003</a> yo buddhacaityeṣu prasannacittaḥ padāvihāraṁ prakaroti vidvān (1)|<br>
<a class='ref vai' id='vai049.005' href='#vai049.005'>Vai 049.005</a> anyatamena upāsakena tasmin pradeśe mṛttikāpiṇḍo dattaḥ |<br>
evaṁ ca cittamabhisaṁskṛtam—padāvihārasya tāvadiyat puṇyamākhyātaṁ bhagavatā anyatra |<br>
<a class='ref vai' id='vai049.006' href='#vai049.006'>Vai 049.006</a> mṛttikāpiṇḍasya kiyat puṇyaṁ bhaviṣyatīti? atha bhagavāṁstasyāpi cetasā cittamājñāya bhāṣate—<a class='ref vai' id='vai049.008' href='#vai049.008'>Vai 049.008</a> śataṁsahasrāṇi suvarṇaniṣkā jāmbūnadā nāsya samā bhavanti |<br>
<a class='ref vai' id='vai049.010' href='#vai049.010'>Vai 049.010</a> yo buddhacaityeṣu prasannacitta āropayenmṛttikapiṇḍamekam (2)|<br>
<a class='ref vai' id='vai049.012' href='#vai049.012'>Vai 049.012</a> tataḥ śrutvā anekaiḥ prāṇiśatasahasrairmṛttikāpiṇḍasamāropaṇaṁ kṛtam |<br>
aparaistatra muktapuṣpāṇyavakṣiptāni, evaṁ ca cittamabhisaṁskṛtam—padāvihārasya mṛttikāpiṇḍasya ceyat puṇyamuktaṁ bhagavatā, asmākaṁ tu muktapuṣpāṇāṁ kiyat puṇyaṁ bhaviṣyatīti? atha bhagavāṁsteṣāmapi cetasā cittamājñāya gāthāṁ bhāṣate—<a class='ref vai' id='vai049.016' href='#vai049.016'>Vai 049.016</a> śataṁsahasrāṇi suvarṇaniṣkā jāmbūnadā nāsya samā bhavanti |<br>
<a class='ref vai' id='vai049.018' href='#vai049.018'>Vai 049.018</a> yo buddhacaityeṣu prasannacittah āropayenmuktasupuṣparāśim (3)|<br>
<a class='ref vai' id='vai049.020' href='#vai049.020'>Vai 049.020</a> aparaistatra mālāvihāraḥ kṛtaḥ, cittaṁ cābhisaṁskṛtam—muktapuṣpāṇāṁ bhagavatā iyat puṇyamuktam |<br>
<a class='ref vai' id='vai049.021' href='#vai049.021'>Vai 049.021</a> asmākaṁ mālāvihārasya kiyatpuṇyaṁ bhaviṣyatīti? atha bhagavāṁsteṣāmapi cetasā cittamājñāya gāthāṁ bhāṣate—<a class='ref vai' id='vai049.023' href='#vai049.023'>Vai 049.023</a> śataṁsahasrāṇi suvarṇavāhā jāmbūnadā nāsya samā bhavanti |<br>
<a class='ref vai' id='vai049.025' href='#vai049.025'>Vai 049.025</a> yo buddhacaityeṣu prasannacitto mālāvihāraṁ prakaroti vidvān (4)|<br>
<a class='ref vai' id='vai049.027' href='#vai049.027'>Vai 049.027</a> aparaistatra pradīpamālā dattā, cittaṁ cābhisaṁskṛtam—mālāvihārasya bhagavatā iyat puṇyamuktam |<br>
<a class='ref vai' id='vai049.028' href='#vai049.028'>Vai 049.028</a> asmākaṁ pradīpadānasya kiyatpuṇyaṁ bhaviṣyatīti? atha bhagavāṁsteṣāmapi cetasā cittamājñāya gāthāṁ bhāṣate—<a class='ref vai' id='vai050.001' href='#vai050.001'>Vai 050.001</a> <a class='ref vai' id='vai50.000' href='#vai50.000'>Vai 50.000</a>śataṁsahasrāṇi suvarṇakoṭyo jāmbūnadā nāsya samā bhavanti |<br>
<a class='ref vai' id='vai050.003' href='#vai050.003'>Vai 050.003</a> yo buddhacaityeṣu prasannacittaḥ pradīpadānaṁ prakaroti vidvān (5)|<br>
<a class='ref vai' id='vai050.005' href='#vai050.005'>Vai 050.005</a> aparaistatra gandhābhiṣeko dattaḥ |<br>
evaṁ cetasā cittamabhisaṁskṛtam—pradīpasya bhagavatā iyat puṇyamuktam |<br>
<a class='ref vai' id='vai050.006' href='#vai050.006'>Vai 050.006</a> asmākaṁ gandhābhiṣekasya kiyatpuṇyaṁ bhaviṣyatīti? atha bhagavāṁsteṣāmapi cetasā cittamājñāya gāthāṁ bhāṣate—<a class='ref vai' id='vai050.008' href='#vai050.008'>Vai 050.008</a> śataṁsahasrāṇi suvarṇarāśayo jāmbūnadā nāsya samā bhavanti |<br>
<a class='ref vai' id='vai050.010' href='#vai050.010'>Vai 050.010</a> yo buddhacaityeṣu prasannacitto gandhābhiṣekaṁ prakaroti vidvān (6)|<br>
<a class='ref vai' id='vai050.012' href='#vai050.012'>Vai 050.012</a> aparaistatra cchatradhvajapatākāropaṇaṁ kṛtam |<br>
evaṁ ca … cetasā cittamājñāya gāthāṁ bhāṣate—<a class='ref vai' id='vai050.013' href='#vai050.013'>Vai 050.013</a> tiṣṭhantaṁ pūjayedyañca yañcāpi parinirvṛtam |<br>
<a class='ref vai' id='vai050.014' href='#vai050.014'>Vai 050.014</a> samaṁ cittaṁ prasādyeha nāsti puṇyaviśeṣatā (7)|<br>
<a class='ref vai' id='vai050.015' href='#vai050.015'>Vai 050.015</a> evaṁ hyacintiyā buddhā buddhadharmā^pyacintiyā |<br>
<a class='ref vai' id='vai050.016' href='#vai050.016'>Vai 050.016</a> acintiye prasannānāṁ vipāko ’pi acintiyaḥ (8)|<br>
<a class='ref vai' id='vai050.017' href='#vai050.017'>Vai 050.017</a> teṣāmacintiyānāmapratihatadharmacakravartinām |<br>
<a class='ref vai' id='vai050.018' href='#vai050.018'>Vai 050.018</a> samyaksambuddhānāṁ nālaṁ guṇapāramadhigantum (9)|<br>
iti |<br>
|<br>
<a class='ref vai' id='vai050.019' href='#vai050.019'>Vai 050.019</a> tato bhagavatā tasya mahājanakāyasya tathāvidhā dharmadeśanā kṛtā, yāṁ śrutvā anekaiḥ prāṇiśatasahasrairmahān viśeṣo ’dhigataḥ |<br>
<a class='ref vai' id='vai050.021' href='#vai050.021'>Vai 050.021</a> kaiścicchrāvakabodhau cittānyutpāditāni, kaiścit pratyekabodhau, kaiścidanuttarāyāṁ samyaksambodhau, kaiścinmūrdhāgatāni, kaiścinmūrdhānaḥ, kaiściduṣṇagatānyāsāditāni, kaiścit satyānulomāḥ kṣāntayaḥ, kaiścitsrotāapattiphalaṁ sākṣātkṛtam, kaiścit sakṛdāgamiphalam, kaiścit sarvakleśaprahāṇādarhattvaṁ sākṣātkṛtam |<br>
<a class='ref vai' id='vai050.023' href='#vai050.023'>Vai 050.023</a> yadbhūyasā buddhaniṁnā dharmapravaṇāḥ saṁghaprāgbhārā vyavasthāpitāḥ |<br>
|<br>
<a class='ref vai' id='vai050.025' href='#vai050.025'>Vai 050.025</a> atha anāthapiṇḍado gṛhapatirbhagavantamidamavocat—yadi bhagavānanujānīyāt, atra mahaṁ prajñāyeyam |<br>
<a class='ref vai' id='vai050.026' href='#vai050.026'>Vai 050.026</a> anujānāmi gṛhapate, prajñāpayitavyam |<br>
tato ’nāthapiṇḍadena gṛhapatinā mahaḥ prajñāpitaḥ |<br>
<a class='ref vai' id='vai050.027' href='#vai050.027'>Vai 050.027</a> toyikāmaha iti saṁjñā saṁvṛttā |<br>
|<br>
<a class='ref vai' id='vai050.028' href='#vai050.028'>Vai 050.028</a> idamavocadbhagavān |<br>
āttamanasas te bhikṣavo bhagavato bhāṣitamabhyanandan |<br>
|<br>
<a class='ref vai' id='vai050.029' href='#vai050.029'>Vai 050.029</a> iti śrīdivyāvadāne indranāmabrāhmaṇāvadānaṁ ṣaṣṭham |<br>
|</p>
<footer>
<p>Based on the edition by L. Vaidya, Mithila <span class='publication-date'>1959</span>: Buddhist Sanskrit Texts; 20.</p>
<p>Input by Kensuke Okamoto, Ryukoku University</p>
<p>Reteived from <a href='http://gretil.sub.uni-goettingen.de/gretil/1_sanskr/4_rellit/buddh/divyav_u.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>NOTE: The original encoding of this e-text emulates Nagari script. Therefore word boundaries are not always spaced.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
