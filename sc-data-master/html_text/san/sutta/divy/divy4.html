<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='divy4' lang='san'>
<header>
<ul>
<li class='division'>Divyāvadānam</li>
</ul>
<h1>4. brāhmaṇadārikāvadānam</h1>
</header>
<p><a class='ref vai' id='vai041.000' href='#vai041.000'>Vai 041.000</a> bhagavān nyagrodhikāmanuprāptaḥ |<br>
<a class='ref vai' id='vai041.001' href='#vai041.001'>Vai 041.001</a> atha bhagavān pūrvāhṇe nivāsya pātracīvaramādāya nyagrodhikāṁ piṇḍāya prāvikṣat |<br>
<a class='ref vai' id='vai041.002' href='#vai041.002'>Vai 041.002</a> kapilavastuno brāhmaṇasya dārikā nyagrodhikāyāṁ niviṣṭā |<br>
<a class='ref vai' id='vai041.003' href='#vai041.003'>Vai 041.003</a> adrākṣīt sā brāhmaṇadārikā bhagavantaṁ dvātriṁśatā mahāpuruṣalakṣaṇaiḥ samalaṁkṛtamaśītyānuvyañjanairvirājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamamiva ratnaparvataṁ samantato bhadrakam |<br>
<a class='ref vai' id='vai041.005' href='#vai041.005'>Vai 041.005</a> sahadarśanādasyā etadabhavat—ayaṁ sa bhagavāñ śākyakulanandanaścakravartikulād rājyamapahāya sphītamantaḥpuraṁ sphītāni ca kośakoṣṭhāgārāṇi pravrajita idānīṁ bhikṣāmaṭate |<br>
<a class='ref vai' id='vai041.006' href='#vai041.006'>Vai 041.006</a> yadi mamāntikātsaktukabhikṣāṁ pratigṛhṇīyāt, ahamasmai dadyāmiti |<br>
<a class='ref vai' id='vai041.007' href='#vai041.007'>Vai 041.007</a> tato bhagavatā tasyāścetasā cittamājñāya pātramupanāmitam—yadi te bhagini parityaktam, ākīryatāmasmin pātra iti |<br>
<a class='ref vai' id='vai041.008' href='#vai041.008'>Vai 041.008</a> tato bhūyasyā mātrayā tasyāḥ prasāda utpannaḥ |<br>
<a class='ref vai' id='vai041.009' href='#vai041.009'>Vai 041.009</a> jānāti me bhagavāṁścetasā cittamiti viditvā tīvreṇa prasādena bhagavate saktubhikṣāṁ dattavatī |<br>
<a class='ref vai' id='vai041.010' href='#vai041.010'>Vai 041.010</a> tato bhagavatā smitamupadarśitam |<br>
dharmatā khalu yasmin samaye buddhā bhagavantaḥ smitaṁ prāviṣkurvanti, tasmin samaye nīlapītalohitāvadātāḥ puṣparāgapadmarāgavajravaiḍūryamusāragalvārkalohitakādakṣiṇāvartaśaṅkhaśilāpravālajātarūparajatavarṇā arciṣo mukhānniścārya kāścidadhastādgacchanti, kāścidupariṣṭādgacchanti |<br>
<a class='ref vai' id='vai041.013' href='#vai041.013'>Vai 041.013</a> yā adhastādgacchanti, tāḥ saṁjīvaṁ kālasūtraṁ saṁghātaṁ rauravaṁ mahārauravaṁ tapanaṁ pratāpanamavīcimarbudaṁ nirarbudamaṭaṭaṁ hahava huhuvamutpalaṁ padmaṁ mahāpadmamavīciparyantān narakān gatvā ye uṣṇanarakāsteṣu śītībhūtvā nipatanti, ye śītanarakāsteṣūṣṇībhūtvā nipatanti |<br>
<a class='ref vai' id='vai041.016' href='#vai041.016'>Vai 041.016</a> tenānugatāsteṣāṁ sattvānāṁ tasmin kṣaṇe kāraṇāviśeṣāḥ, te pratiprasrabhyante |<br>
<a class='ref vai' id='vai041.017' href='#vai041.017'>Vai 041.017</a> teṣāmevaṁ bhavati—kiṁ nu vayaṁ bhavantam itaścyutā āhosvidanyatropapannā iti |<br>
<a class='ref vai' id='vai041.018' href='#vai041.018'>Vai 041.018</a> teṣāṁ prasādasaṁjananārthaṁ bhagavānnirmitam <span class='supplied'>darśanam</span> visarjayati |<br>
<a class='ref vai' id='vai041.019' href='#vai041.019'>Vai 041.019</a> teṣāṁ nirmitaṁ dṛṣṭvaivaṁ bhavati—na hyeva vayaṁ bhavanta itaścyutāḥ, nāpyanyatropapannā iti |<br>
<a class='ref vai' id='vai041.020' href='#vai041.020'>Vai 041.020</a> te nirmite cittamabhiprasādya tannarakavedanīyaṁ karma kṣapayitvā devamanuṣyeṣu pratisaṁdhiṁ gṛhṇanti, yatra satyānāṁ bhājanabhūtā bhavanti |<br>
<a class='ref vai' id='vai041.022' href='#vai041.022'>Vai 041.022</a> yā upariṣṭādgacchanti, tāścāturmahārājikān devān gatvā trāyastriṁśān yāmāṁstuṣitān nirmāṇaratīn paranirmitavaśavartino devān brahmakāyikān brahmapurohitān mahābrahmaṇaḥ parīttābhānapramāṇābhānābhāsvarān parīttaśubhānapramāṇaśubhāñ śubhakṛtsnānanabhrakān puṇyaprasavān bṛhatphalānabhṛhānatapān sudṛśān sudarśānakaniṣṭhaparyantān devān gatvā anityaṁ duḥkhaṁ śūnyamanātmetyudghoṣayanti |<br>
<a class='ref vai' id='vai041.026' href='#vai041.026'>Vai 041.026</a> gāthādvayaṁ ca bhāṣante—<a class='ref vai' id='vai041.027' href='#vai041.027'>Vai 041.027</a> ārabhadhvaṁ niṣkrāmata yujyadhvaṁ buddhaśāsane |<br>
<a class='ref vai' id='vai041.028' href='#vai041.028'>Vai 041.028</a> dhunīta mṛtyunaḥ sainyaṁ naḍāgāramiva kuñjaraḥ (1)|<br>
<a class='ref vai' id='vai041.029' href='#vai041.029'>Vai 041.029</a> yo hyasmin dharmavinaye apramattaścariṣyati |<br>
<a class='ref vai' id='vai041.030' href='#vai041.030'>Vai 041.030</a> prahāya jātisaṁsāraṁ duḥkhasyāntaṁ kariṣyati (2)| <a class='ref vai' id='vai042.001' href='#vai042.001'>Vai 042.001</a></p>
<p><a class='ref vai' id='vai42.000' href='#vai42.000'>Vai 42.000</a>atha tā arciṣastrisāhasramahāsāhasraṁ lokadhātumanvāhiṇḍya bhagavantameva pṛṣṭhataḥ pṛṣṭhataḥ samanubaddhā gacchanti |<br>
<a class='ref vai' id='vai042.002' href='#vai042.002'>Vai 042.002</a> tadyadi bhagavānatītaṁ vyākartukāmo bhavati, pṛṣṭhato ’ntardhīyante |<br>
<a class='ref vai' id='vai042.003' href='#vai042.003'>Vai 042.003</a> anāgataṁ vyākartukāmo bhavati, purastādantardhīyante |<br>
narakopapattiṁ vyākartukāmo bhavati, pādatale ’ntardhīyante |<br>
<a class='ref vai' id='vai042.004' href='#vai042.004'>Vai 042.004</a> tiryagupapattiṁ vyākartukāmo bhavati, pārṣṇyāmantardhīyante |<br>
pretopapattiṁ vyākartukāmo bhavati, pādāṅguṣṭhe ’ntardhīyante |<br>
<a class='ref vai' id='vai042.005' href='#vai042.005'>Vai 042.005</a> manuṣyopapattiṁ vyākartukāmo bhavati, jānunorantardhīyante |<br>
<a class='ref vai' id='vai042.006' href='#vai042.006'>Vai 042.006</a> balacakravartirājyaṁ vyākartukāmo bhavati, vāme karatale ’ntardhīyante |<br>
cakravartirājyaṁ vyākartukāmo bhavati, dakṣiṇe karatale ’ntardhīyante |<br>
<a class='ref vai' id='vai042.007' href='#vai042.007'>Vai 042.007</a> śrāvakabodhiṁ vyākartukāmo bhavati, āsye ’ntardhīyante |<br>
<a class='ref vai' id='vai042.008' href='#vai042.008'>Vai 042.008</a> pratyekabodhiṁ vyākartukāmo bhavati, ūrṇāyāmantardhīyante |<br>
yadi anuttarāṁ samyaksambodhiṁ vyākartukāmo bhavati, uṣṇīṣe ’ntardhīyante |<br>
|<br>
<a class='ref vai' id='vai042.010' href='#vai042.010'>Vai 042.010</a> atha tā arciṣo bhagavantaṁ triḥ pradakṣiṇīkṛtyorṇāyāmantarhitāḥ |<br>
athāyuṣmānānandaḥ kṛtakarapuṭo bhagavantaṁ papraccha—<a class='ref vai' id='vai042.012' href='#vai042.012'>Vai 042.012</a> nānāvidho raṅgasahasracitro vaktrāntarānniṣkramitaḥ kalāpaḥ |<br>
<a class='ref vai' id='vai042.014' href='#vai042.014'>Vai 042.014</a> avabhāsitā yena diśaḥ samantāt divākareṇodayatā yathaiva (3)|<br>
<a class='ref vai' id='vai042.016' href='#vai042.016'>Vai 042.016</a> gāthādvayaṁ ca bhāṣate—<a class='ref vai' id='vai042.017' href='#vai042.017'>Vai 042.017</a> vigatodbhavā dainyamadaprahīṇā buddhā jagatyuttamahetubhūtāḥ |<br>
<a class='ref vai' id='vai042.019' href='#vai042.019'>Vai 042.019</a> nākāraṇaṁ śaṅkhamṛṇālagauraṁ smitamupadarśayanti jinā jitārayaḥ (4)|<br>
<a class='ref vai' id='vai042.021' href='#vai042.021'>Vai 042.021</a> tatkālaṁ svayamadhigamya dhīra buddhyā śrotṛrṇāṁ śramaṇa jinendra kāṅkṣitānām |<br>
<a class='ref vai' id='vai042.023' href='#vai042.023'>Vai 042.023</a> dhīrābhirmunivṛṣa vāgbhiruttamābhirutpannaṁ vyapanaya saṁśayaṁ śubhābhiḥ (5)|<br>
<a class='ref vai' id='vai042.025' href='#vai042.025'>Vai 042.025</a> nākasmāllavaṇajalādrirājadhairyāḥ saṁbuddhāḥ smitamupadarśayanti nāthāḥ |<br>
<a class='ref vai' id='vai042.027' href='#vai042.027'>Vai 042.027</a> yasyārthe smitamupadarśayanti dhīrāstaṁ śrotuṁ samabhilaṣanti te janaughāḥ (6)|<br>
iti |<br>
<a class='ref vai' id='vai042.029' href='#vai042.029'>Vai 042.029</a> bhagavānāha—evametadānanda, evametat |<br>
nāhetupratyayamānanda tathāgatā arhantaḥ samyaksambuddhāḥ smitaṁ prāviṣkurvanti |<br>
<a class='ref vai' id='vai042.030' href='#vai042.030'>Vai 042.030</a> samyaksambuddhāḥ smitaṁ prāviṣkurvanti |<br>
dṛṣṭā tavaiṣā sā ānanda brāhmaṇadārikā, yayā <a class='ref vai' id='vai43.000' href='#vai43.000'>Vai 43.000</a>prasādajātayā mahyaṁ saktubhikṣānupradattā ? dṛṣṭā bhadanta |<br>
<a class='ref vai' id='vai043.001' href='#vai043.001'>Vai 043.001</a> asāvānanda brāhmaṇadārikā anena kuśalamūlena trayodaśa kalpān vinipātaṁ na gamiṣyati |<br>
<a class='ref vai' id='vai043.002' href='#vai043.002'>Vai 043.002</a> kiṁ tarhi devāṁśca manuṣyāṁśca saṁvācyasaṁsṛtya paścime bhave paścime nikete paścime samucchraye paścima ātmabhāvapratilambhe suparṇihito nāma pratyekabuddho bhaviṣyati |<br>
<a class='ref vai' id='vai043.004' href='#vai043.004'>Vai 043.004</a> sāmantakena śabdo visṛtah—amukayā brāhmaṇadārikā prasādajātayā bhagavate saktubhikṣā pratipāditā, sā bhagavatā pratyekāyāṁ bodhau vyākṛteti |<br>
<a class='ref vai' id='vai043.006' href='#vai043.006'>Vai 043.006</a> tasyāśca svāmī puṣpasamidhāmarthāyāraṇyaṁ gataḥ |<br>
tena śrutaṁ mama patnyā śramaṇāya gautamāya saktubhikṣā pratipāditā, sā ca śramaṇena gautamena pratyekāyāṁ bodhau vyākṛtā iti |<br>
<a class='ref vai' id='vai043.008' href='#vai043.008'>Vai 043.008</a> śrutvā punaḥ saṁjātāmarṣo yena bhagavāṁstenopasaṁkrāntaḥ |<br>
bhagavatā sārdhaṁ saṁmukhaṁ saṁmodanīṁ saṁrañjanīṁ vividhāṁ kathāṁ vyatisārya bhagavantamidamavocat—agamadbhavān gautamo ’smākaṁ niveśanam? agamaṁ brāhmaṇa |<br>
<a class='ref vai' id='vai043.010' href='#vai043.010'>Vai 043.010</a> satyaṁ bhavate tayā mama patnyā saktubhikṣā pratipāditā, sā ca tvayā pratyekāyāṁ bodhau vyākṛtā iti? satyaṁ brāhmaṇa |<br>
<a class='ref vai' id='vai043.011' href='#vai043.011'>Vai 043.011</a> tvaṁ gautama cakravartirājyamapahāya pravrajitaḥ |<br>
kathaṁ nāma tvametarhi saktubhikṣāhetoḥ saṁprajānan mṛṣāvādaṁ saṁbhāṣase, kaste śraddhāsyati iyatpramāṇasya bījasyetat phalamiti? tena hi brāhmaṇa tvameva prakṣyāmi, yathā te kṣamate tathaivaṁ vyākuru |<br>
<a class='ref vai' id='vai043.014' href='#vai043.014'>Vai 043.014</a> kiṁ manyase brāhmaṇa asti kaścittvayā āścaryādbhuto dharmo dṛṣṭah? tiṣṭhantu tāvat bho gautama anye āścaryādbhutā dharmāḥ |<br>
<a class='ref vai' id='vai043.015' href='#vai043.015'>Vai 043.015</a> yo mayā asyāmeva nyagrodhikāyāmāścaryādbhuto dharmo dṛṣṭaḥ, sa tāvacchrūyatām |<br>
<a class='ref vai' id='vai043.016' href='#vai043.016'>Vai 043.016</a> asyāṁ bho gautama nyagrodhikāyāṁ pūrveṇa nyagrodho vṛkṣo yasya nāṁneyaṁ nyagrodhikā, tasyādhastāt pañca śakaṭaśatāni asaṁsaktāni tiṣṭhanti anyonyāsambādhamānāni |<br>
<a class='ref vai' id='vai043.018' href='#vai043.018'>Vai 043.018</a> kiyatpramāṇaṁ tasya nyagrodhasya phalam? kiyat tāvat? kedāramātram |<br>
no bho gautama kiliñjamātram |<br>
<a class='ref vai' id='vai043.019' href='#vai043.019'>Vai 043.019</a> tailikacakramātram |<br>
śakaṭacakramātram |<br>
gopiṭakamātram |<br>
bilvamātram |<br>
<a class='ref vai' id='vai043.020' href='#vai043.020'>Vai 043.020</a> kapitthamātram? no bho gautama sarṣapacatuṣṭayabhāgamātram |<br>
kaste śraddhāsyati iyatpramāṇasya bījasyāyaṁ mahāvṛkṣo nirvṛtta iti? śraddadhātu me bhavān gautamo mā vā |<br>
<a class='ref vai' id='vai043.021' href='#vai043.021'>Vai 043.021</a> naitat pratyakṣaṁ kṣetram |<br>
<a class='ref vai' id='vai043.022' href='#vai043.022'>Vai 043.022</a> tāvadbho gautama nirupahataṁ snigdhamadhuramṛttikāpradeśaṁ bījaṁ ca navasāraṁ sukhāropitam |<br>
<a class='ref vai' id='vai043.023' href='#vai043.023'>Vai 043.023</a> kālena ca kālaṁ devo vṛṣyate, tenāyaṁ mahānyagrodhavṛkṣo ’bhinirvṛttaḥ |<br>
atha bhagavānasminnutpanne gāthāṁ bhāṣate—<a class='ref vai' id='vai043.025' href='#vai043.025'>Vai 043.025</a> yathā kṣetre ca bījena pratyakṣastvamiha dvija |<br>
<a class='ref vai' id='vai043.026' href='#vai043.026'>Vai 043.026</a> evaṁ karmavipākeṣu pratyakṣā hi tathāgatāḥ (7)|<br>
<a class='ref vai' id='vai043.027' href='#vai043.027'>Vai 043.027</a> yathā tvayā brāhmaṇa dṛṣametadalpaṁ ca bījaṁ sumahāṁśca vṛkṣaḥ |<br>
<a class='ref vai' id='vai043.029' href='#vai043.029'>Vai 043.029</a> evaṁ mayā brāhmaṇa dṛṣṭametat alpaṁ ca bījaṁ mahatī ca saṁpat (8)|<br>
iti |<br>
|<br>
<a class='ref vai' id='vai043.031' href='#vai043.031'>Vai 043.031</a> tato bhagavatā mukhāt jihvāṁ nir namayya sarvaṁ mukhamaṇḍalamācchāditam yāvat keśaparyantamupādāya, sa ca brāhmaṇo ’bhihitah—kiṁ manyase brāhmaṇa yasya mukhāt jihvāṁ niścārya sarvam <a class='ref vai' id='vai44.000' href='#vai44.000'>Vai 44.000</a>mukhamaṇḍalamācchādayati, api tvasau cakravartirājyaśatasahasrahetorapi saṁprajānan mṛṣāvadāṁ bhāṣeta? no bho gautama |<br>
<a class='ref vai' id='vai044.002' href='#vai044.002'>Vai 044.002</a> tato ’nveva gāthāṁ bhāṣate—<a class='ref vai' id='vai044.003' href='#vai044.003'>Vai 044.003</a> apyeva hi syādanṛtābhidhāyinī mameha jihvārjavasatyavāditā |<br>
<a class='ref vai' id='vai044.005' href='#vai044.005'>Vai 044.005</a> tadevametanna yathā hi brāhmaṇa tathāgato ’smītyavagantumarhasi (9)|<br>
<a class='ref vai' id='vai044.007' href='#vai044.007'>Vai 044.007</a> atha sa brāhmaṇo ’bhiprasannaḥ |<br>
tato ’sya bhagavatā āśayānuśayaṁ dhātuṁ prakṛtiṁ ca jñātvā tādṛśī caturāryasatyasamprativedhikī dharmadeśanā kṛtā, yāṁ śrutvā brāhmaṇena viṁśatiśikharasamudgataṁ satkāyadṛṣṭiśailaṁ jñānavajreṇa bhittvā srotāpattiphalaṁ sākṣātkṛtam—atikrānto ’haṁ bhadanta atikrāntaḥ |<br>
<a class='ref vai' id='vai044.010' href='#vai044.010'>Vai 044.010</a> eṣo ’haṁ bhagavantaṁ śaraṇaṁ gacchāmi dharmaṁ ca bhikṣusaṁghaṁ ca |<br>
upāsakaṁ ca māṁ dhāraya adyāgreṇa yāvajjīvaṁ prāṇopetaṁ śaraṇaṁ gatamabhiprasannam |<br>
<a class='ref vai' id='vai044.011' href='#vai044.011'>Vai 044.011</a> atha sa brāhmaṇo bhagavato bhāṣitamabhinandyānumodya bhagavataḥ pādau śirasā vanditvā utthāyāsanāt prakrāntaḥ |<br>
|<br>
<a class='ref vai' id='vai044.013' href='#vai044.013'>Vai 044.013</a> idamavocadbhagavān |<br>
āttamanasaste bhikṣavo bhagavato bhāṣitamabhyanandan |<br>
|<br>
<a class='ref vai' id='vai044.014' href='#vai044.014'>Vai 044.014</a> iti śrīdivyāvadāne brāhmaṇadārikāvadānaṁ caturtham |<br>
|</p>
<footer>
<p>Based on the edition by L. Vaidya, Mithila <span class='publication-date'>1959</span>: Buddhist Sanskrit Texts; 20.</p>
<p>Input by Kensuke Okamoto, Ryukoku University</p>
<p>Reteived from <a href='http://gretil.sub.uni-goettingen.de/gretil/1_sanskr/4_rellit/buddh/divyav_u.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>NOTE: The original encoding of this e-text emulates Nagari script. Therefore word boundaries are not always spaced.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
