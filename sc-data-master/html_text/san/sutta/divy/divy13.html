<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='divy13' lang='san'>
<header>
<ul>
<li class='division'>Divyāvadānam</li>
</ul>
<h1>13. svāgatāvadānam</h1>
</header>
<p><a class='ref vai' id='vai104.001' href='#vai104.001'>Vai 104.001</a> buddho bhagavāñ śrāvastyāṁ viharati sma jetavane ’nāthapiṇḍadasyārāme |<br>
<a class='ref vai' id='vai104.002' href='#vai104.002'>Vai 104.002</a> tena khalu punaḥ samayena śiśumāragirau bodho nāma gṛhapatiḥ prativasati āḍhyo mahādhāno mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī |<br>
<a class='ref vai' id='vai104.004' href='#vai104.004'>Vai 104.004</a> tena sadṛśāt kulāt kalatramānītam |<br>
<a class='ref vai' id='vai104.005' href='#vai104.005'>Vai 104.005</a> sa tayā sārdhaṁ krīḍati ramate paricārayati |<br>
tasya krīḍato ramamāṇasya paricārayataḥ kālāntareṇa patnī āpannasattvā saṁvṛttā |<br>
<a class='ref vai' id='vai104.006' href='#vai104.006'>Vai 104.006</a> sā upariprāsādatalagatā ayantritopacārā dhāryate, kālartukaiścopakaraṇairanuvidhīyate, vaidyaprajñaptaiścāhārair nātitiktair nātyamlair nātilavaṇair nātimadhurair nātikaṭukair nātikaṣāyaistiktāmlalavaṇamadhurakaṭukakaṣāyavivarjitairāhāraiḥ |<br>
<a class='ref vai' id='vai104.008' href='#vai104.008'>Vai 104.008</a> hārārdhahārabhūṣitagātrā apsareva nandanavanacāriṇī mañcānmañcaṁ pīṭhātpīṭhamanavatarantī adharimāṁ bhūmim |<br>
<a class='ref vai' id='vai104.010' href='#vai104.010'>Vai 104.010</a> na cāsyāḥ kiṁcidamanojñaśabdaśravaṇam yāvadeva garbhasya paripākāya |<br>
sā aṣṭānāṁ vā navānāṁ vā māsānāmatyayāt prasūtā |<br>
<a class='ref vai' id='vai104.011' href='#vai104.011'>Vai 104.011</a> dārikā jātā abhirūpā darśanīyā prādādikā sarvāṅgapratyaṅgopetā |<br>
<a class='ref vai' id='vai104.012' href='#vai104.012'>Vai 104.012</a> tasyāstrīṇi saptakānyekaviṁśatidivasān vistareṇa jātimahaṁ kṛtvā varṇasaṁsthānaviśeṣānurūpaṁ nāmadheyaṁ vyapasthāpitam |<br>
<a class='ref vai' id='vai104.013' href='#vai104.013'>Vai 104.013</a> sā dhātryaṅkagatā unnīyate vardhyate kṣīreṇa dadhnā navanītena sarpiṣā saripimaṇḍenānyaiśca cottaptottaptairupakaraṇaviśeṣaiḥ |<br>
<a class='ref vai' id='vai104.014' href='#vai104.014'>Vai 104.014</a> āśu vardhate hradasthamiva paṅkajam |<br>
<a class='ref vai' id='vai104.015' href='#vai104.015'>Vai 104.015</a> yadā mahatī saṁvṛttā, tadā rūpiṇī yauvanānurūpayā ācāravihāraceṣṭayā devakanyeva tadgṛhamavabhāsamānā sugṛtsambandhibāndhavānāmantarjanasya ca prītimutpādayati |<br>
<a class='ref vai' id='vai104.016' href='#vai104.016'>Vai 104.016</a> tasyāstādṛśīṁ vibhūtiṁ śrutvā nānādeśanivāsrājaputrā amātyaputrā gṛhapatiputrā dhaninaḥ śreṣṭhiputrāḥ sārthavāhaputrāśca bhāryārtham yācanakān preṣayanti |<br>
<a class='ref vai' id='vai104.018' href='#vai104.018'>Vai 104.018</a> yathā yathā cāsau prāthyate, tathā tathā bodho gṛhapatiḥ sutarāṁ prītimutpādayati |<br>
<a class='ref vai' id='vai104.019' href='#vai104.019'>Vai 104.019</a> saṁlakṣayati—mayā eṣā na kasyacidrūpeṇa deyā, na śilpena, nāpyādhipatyena, kiṁ tu yo mama kulaśīlena vā dhanena vā sadṛśo bhavati, tasya mayā dātavyeti |<br>
<a class='ref vai' id='vai104.020' href='#vai104.020'>Vai 104.020</a> sa caivaṁ cintayati |<br>
|<br>
<a class='ref vai' id='vai104.021' href='#vai104.021'>Vai 104.021</a> anāthapiṇḍadena gṛhapatinā śrutam yathā śiśumāragirau bodho gṛhapatistasya duhitā evaṁ rūpayauvanasamuditā, sā nānādeśanivāsināṁ rājāmātyagṛhapatidhanināṁ śreṣṭhisārthavāhaputrāṇāmarthāya prārthyata iti |<br>
<a class='ref vai' id='vai104.023' href='#vai104.023'>Vai 104.023</a> śrutvā ca punarasyaitadabhavat—ahamapi tāvat tāṁ putrasyārthāya prārthayāmi |<br>
<a class='ref vai' id='vai104.024' href='#vai104.024'>Vai 104.024</a> kadācid bodho gṛhapatirdadyāditi viditvā tasyā yācanakāḥ preṣitāḥ |<br>
bodhena gṛhapatinā anāthapiṇḍadasya gṛhapateḥ samudācāradhanasampadaṁ ca vicārya dattā |<br>
<a class='ref vai' id='vai104.025' href='#vai104.025'>Vai 104.025</a> anāthapiṇḍadena gṛhapatinā mahatā śrīsamudayena putrasya pariṇītā |<br>
<a class='ref vai' id='vai104.026' href='#vai104.026'>Vai 104.026</a> yāvat punarapi bodhasya gṛhapateḥ patnyā sārdhaṁ krīḍato ramamāṇasya paricārayataḥ patnī āpannasattvā saṁvṛttā |<br>
<a class='ref vai' id='vai104.027' href='#vai104.027'>Vai 104.027</a> yameva divasamāpannasattvā saṁvṛttā, tameva divasaṁ bodhasya gṛhapateranekānyanarthaśatāni prādurbhūtāni |<br>
<a class='ref vai' id='vai104.028' href='#vai104.028'>Vai 104.028</a> tena naimittikā āhūya pṛṣṭāh—bhavantaḥ, paśyata kasya prabhāvānmamānarthaśatāni prādurbhūtāni |<br>
<a class='ref vai' id='vai104.029' href='#vai104.029'>Vai 104.029</a> naimittikā vicāryaikamatenāhuh—gṛhapate, ya eṣa tava patnyāḥ kukṣimavakrāntaḥ, asyaiṣa prabhāvaḥ |<br>
<a class='ref vai' id='vai104.030' href='#vai104.030'>Vai 104.030</a> tadasya parityāgaḥ kriyatām |<br>
<a class='ref vai' id='vai104.031' href='#vai104.031'>Vai 104.031</a> iti śrutvā bodho gṛhapatiḥ paraṁ viṣādamāpannaḥ |<br>
kathayati—bhavantaḥ, svāgataṁ na parityakṣyāmīti |<br>
<a class='ref vai' id='vai104.032' href='#vai104.032'>Vai 104.032</a> naimittāḥ svastītyuktvā prakrāntāḥ |<br>
atha bodho gṛhapatirviyogasaṁjanitadaurmanasyo ’pi<a class='ref vai' id='vai105.000' href='#vai105.000'>Vai 105.000</a> lokāpavādabhayādabhyupekṣyāvasthitaḥ | <a class='ref vai' id='vai105.001' href='#vai105.001'>Vai 105.001</a></p>
<p>yathā yathāsau garbho vṛddhiṁ gacchati, tathā tathā bodhasya gṛhapateruttarottarātiśayenānarthaśatānyutpadyante |<br>
<a class='ref vai' id='vai105.002' href='#vai105.002'>Vai 105.002</a> sa saṁlakṣayati—ka etāni śṛṇoti? udyānaṁ gatvā tiṣṭhāmīti viditvā tena pauruṣeyā uktāh—yadi me kaścinmahānanartha utpadyate, sa śrāvayitavyo nānya ityuktvā udyānaṁ gatvā avasthito yāvadasyāsau patnī prasūtā |<br>
<a class='ref vai' id='vai105.005' href='#vai105.005'>Vai 105.005</a> dārako jātaḥ |<br>
anyatamaḥ puruṣastvaritaṁ tvaritaṁ bodhasya gṛhapateḥ sakāśaṁ gataḥ |<br>
tenāsau dūrata eva dṛṣṭaḥ |<br>
<a class='ref vai' id='vai105.006' href='#vai105.006'>Vai 105.006</a> sa saṁlakṣayati—yathāyaṁ tvaritatvaritamāgacchati, nūnaṁ mahānanarthaḥ prādurbhūtaḥ |<br>
<a class='ref vai' id='vai105.007' href='#vai105.007'>Vai 105.007</a> iti viditvā sasambhramaḥ pṛcchati—bhoḥ puruṣa, kiṁ tvaritvaritamāgacchasīti? sa kathayati—gṛhapte, diṣṭyā vardhase, putraste jāta iti |<br>
<a class='ref vai' id='vai105.008' href='#vai105.008'>Vai 105.008</a> sa kathayati—bhoḥ puruṣa, yadyapi me putro ’narhaśatānyutpādya jātaḥ, tathāpi svāgatamasyeti |<br>
<a class='ref vai' id='vai105.009' href='#vai105.009'>Vai 105.009</a> tadanantarameva dvitīyapuruṣastathaiva tvaritatvaritamaśruparyākulekṣaṇo bodhasya gṛhapateḥ sakāśaṁ gataḥ |<br>
<a class='ref vai' id='vai105.010' href='#vai105.010'>Vai 105.010</a> so ’pi tenānarthatayā sasambhrameṇa pṛṣṭah—bhoḥ puruṣa, kiṁ tvaritatvaritamāgacchasīti? sa bāṣpoparudhyamānagadgadakaṇṭhaḥ karuṇādīnavilambitākṣaraṁ kathayati—gṛhapate, gṛhe ’gnirutthitaḥ |<br>
<a class='ref vai' id='vai105.012' href='#vai105.012'>Vai 105.012</a> sarvaṁ svāpateyaṁ dagdhamiti |<br>
sa muhurmuhuranarthaśravaṇadṛḍhīkṛtacittasaṁtatiḥ kathayati—bhoḥ puruṣa, prāptavyametat |<br>
<a class='ref vai' id='vai105.013' href='#vai105.013'>Vai 105.013</a> alaṁ viṣādena, tūṣṇīṁ tiṣṭheti |<br>
<a class='ref vai' id='vai105.014' href='#vai105.014'>Vai 105.014</a> atha tasya jñātayo lokadharmānuvṛttyā avajñāpūrvakena nāmadheyaṁ vyavasthāpayitumārabdhāh—kiṁ bhavatu dāraksya nāmeti |<br>
<a class='ref vai' id='vai105.015' href='#vai105.015'>Vai 105.015</a> tatraike kathayanti—yatkulasadṛśaṁ tatkriyatāmiti |<br>
apare kathayanti—yena bodhasya gṛhapateḥ kukṣigatenaivānekadhanasamuditaṁ gṛhaṁ nidhanamupanītam, tasya kīdṛśaṁ kulasadṛśaṁ nāma vyavasthāpyate? api tu ayaṁ pitrā jātamātraḥ svāgatavādena samudācaritaḥ, tasmādasya svāgata iti nāma bhavatu iti |<br>
<a class='ref vai' id='vai105.018' href='#vai105.018'>Vai 105.018</a> tasya svāgata iti nāmadheyaṁ vyavasthāpitam |<br>
yathā yathā svāgato vṛddhimupayāti, tathā tathā bodhasya gṛhapaterdhanadhānyahiraṇyasuvarṇadāsīdāsakarmakarapauruṣeyāstanutvaṁ parikṣayaṁ paryādānaṁ gacchanti |<br>
<a class='ref vai' id='vai105.020' href='#vai105.020'>Vai 105.020</a> yāvadapareṇa samayena bodho gṛhapatiḥ kālagataḥ |<br>
<a class='ref vai' id='vai105.021' href='#vai105.021'>Vai 105.021</a> sāpyasya patnī kālagatā |<br>
tadgṛhaṁ pratisaṁskṛtaṁ punaragninā dagdham |<br>
<a class='ref vai' id='vai105.022' href='#vai105.022'>Vai 105.022</a> ye ’pyasya pauruṣeyāḥ paṇyamādāya deśāntaragatā mahāsamudram yāvattīrṇāḥ, tataḥ keṣāṁcidyānapātraṁ vipannam, keṣāṁcit paṇyamapaṇyījātam, kecit tatraivānayena vyasanamāpannāḥ, keṣāṁcit kāntāramadhyagatānāṁ caurairdravyamapahṛtam, keṣāṁcinnagarasamīpamanuprāptānāṁ śaulkikaśaulkikairdravyaṁ vicārayadbhiḥ sāro gṛhītaḥ, keṣāṁcit pattanamanuprāptānāṁ rājñā viniyuktairdoṣamutpādya sarvasvamapahṛtam |<br>
<a class='ref vai' id='vai105.026' href='#vai105.026'>Vai 105.026</a> kecidbodhasya gṛhapateḥ prāṇaviyogaṁ śrutvā tatraiva avasthitāḥ |<br>
<a class='ref vai' id='vai105.027' href='#vai105.027'>Vai 105.027</a> jñātīnāmapi kecit kālagatāḥ, kecinniṣpalāyitāḥ, kecit tatraivāvasthitāḥ svāgatasya vācamapi na prayacchanti |<br>
<a class='ref vai' id='vai105.028' href='#vai105.028'>Vai 105.028</a> dāsīdāsakarmakarapauruṣeyā api kecit kālagatāḥ, kecinniṣpalāyitāḥ, kecidanyāśrayeṇa tatraivāvasthitāḥ santaḥ svāgatasya nāmāpi na gṛhṇanti |<br>
<a class='ref vai' id='vai105.030' href='#vai105.030'>Vai 105.030</a> kiṁ tu bodhasyaikā purāṇavṛddhā dāsī kṛtajñatayā svāgatasyopasthānaṁ kurvantī tiṣṭhati |<br>
<a class='ref vai' id='vai105.031' href='#vai105.031'>Vai 105.031</a> tayā sa lipyakṣaracāryasyākṣarāṇi śikṣayitumupanyastaḥ |<br>
sā saṁlakṣayati—bodhasya gṛhapatergṛhamanekadhanasamuditaṁ vistīrṇasvajanabandhuvargaṁ prabhūtadāsīdāsakarmakarapauruṣeyam<a class='ref vai' id='vai106.000' href='#vai106.000'>Vai 106.000</a> paryādānaṁ gatam |<br>
<a class='ref vai' id='vai106.001' href='#vai106.001'>Vai 106.001</a> svāgato ’haṁ cāvasthitāḥ |<br>
tajjijñāsyāmi tāvat kasyāpuṇyenāyamupaplavaḥ, kiṁ svāgatasya āhosvinmameti |<br>
<a class='ref vai' id='vai106.002' href='#vai106.002'>Vai 106.002</a> tayā svāgatasya nāṁnā sthālyāṁ taṇḍulān prakṣipya bhaktārtham yojitā vinaṣṭāḥ |<br>
<a class='ref vai' id='vai106.003' href='#vai106.003'>Vai 106.003</a> tata ātmano nāṁnā tathaiva yojitāḥ, śobhanaṁ bhaktaṁ saṁpannam |<br>
<a class='ref vai' id='vai106.004' href='#vai106.004'>Vai 106.004</a> sā saṁlakṣayati—asau mandabhāgyaḥ |<br>
etamāgamya bodhasya gṛhapatergṛhamanekadhanasamuditaṁ vistīrṇasvajanabandhuvargaṁ prabhūtadāsīdāsakarmakarapauruṣeyaṁ parikṣayaṁ paryādānaṁ gatam |<br>
<a class='ref vai' id='vai106.006' href='#vai106.006'>Vai 106.006</a> ahaṁ punar na yāsyāmīti |<br>
kṛtaḥ sthāsyāmīti? atra prāptakālaṁ sarvathā yāvat prāṇaviyogo na bhavati tāvanniṣpalāyeyem |<br>
<a class='ref vai' id='vai106.007' href='#vai106.007'>Vai 106.007</a> iti viditvā yattatra kiṁcit sāramasti, tamādāya niṣpalāyitā |<br>
<a class='ref vai' id='vai106.008' href='#vai106.008'>Vai 106.008</a> tasmiñ śūnye gṛhe śvānaḥ praviśya kalahaṁ kartumārabdhāḥ |<br>
yāvadanyatamo dhūrtapuruṣastena pradeśenātikrāmati |<br>
<a class='ref vai' id='vai106.009' href='#vai106.009'>Vai 106.009</a> sa śvānakalahaṁ śrutvā saṁlakṣayati—bodhasya gṛhapatergṛhe śvānaḥ kaliṁ kurvanti |<br>
<a class='ref vai' id='vai106.010' href='#vai106.010'>Vai 106.010</a> kiṁ tadanyaṁ bhavet? paśyāmi tāvaditi |<br>
sa tatra praviṣṭo yāvat paśyati śūnyam |<br>
<a class='ref vai' id='vai106.011' href='#vai106.011'>Vai 106.011</a> so ’pi tasmādyat kiṁciccheṣāvaśeṣamasti, tamādāya prakrāntaḥ |<br>
|<br>
<a class='ref vai' id='vai106.012' href='#vai106.012'>Vai 106.012</a> tataḥ svāgato bhojanavelāṁ jñātvā lekhaśālāyāḥ svagṛhamāgato bhoktumiti yāvat paśyati śūnyam |<br>
<a class='ref vai' id='vai106.013' href='#vai106.013'>Vai 106.013</a> sa bhoktukāmāvarjitasaṁtatih(?) kṣudhāsaṁjanitadaurmanasyaḥ śabdāpayitumārabdhah—amba ambeti |<br>
<a class='ref vai' id='vai106.014' href='#vai106.014'>Vai 106.014</a> na kaścidvacanaṁ dadāti |<br>
sa tadgṛhamatiścāmutaśca vyavalokya nairāśyamāpanno niṣkrāntaḥ |<br>
<a class='ref vai' id='vai106.015' href='#vai106.015'>Vai 106.015</a> tasya gṛhasya nātidūre ’nyagṛham |<br>
tasmin svāgatasya jñātastiṣṭhanti |<br>
sa teṣāṁ sakāśaṁ gato yāvattatra kaliḥ prādurbhūtaḥ |<br>
<a class='ref vai' id='vai106.016' href='#vai106.016'>Vai 106.016</a> te kalahaṁ kṛtvā vyupaśāntāḥ parasparaṁ kathayanti—bhavantaḥ, pūrvamasmākamanyonyaṁ dṛṣṭvā sneho bhavati, idānīṁ tu dveṣaḥ |<br>
<a class='ref vai' id='vai106.017' href='#vai106.017'>Vai 106.017</a> paśyadhvaṁ kaścidanya āgataḥ syāditi |<br>
<a class='ref vai' id='vai106.018' href='#vai106.018'>Vai 106.018</a> te samanveṣitumārabdhā yāvat paśyanti svāgatam |<br>
tatraike kathayanti—bhavantaḥ, svāgataḥ praviṣṭa iti |<br>
<a class='ref vai' id='vai106.019' href='#vai106.019'>Vai 106.019</a> apare kathayanti—nāyaṁ svāgatāḥ, kiṁ tu durāgataḥ, imamāgamyāsmākaṁ kaliḥ prādurbhūta iti |<br>
<a class='ref vai' id='vai106.020' href='#vai106.020'>Vai 106.020</a> sa tairgrīvāyāṁ gṛhītvā niṣkāsito ’nyatra gataḥ |<br>
<a class='ref vai' id='vai106.021' href='#vai106.021'>Vai 106.021</a> tasmādapi niṣkāsito yāvat kroḍamallānāṁ madhye praviṣṭaḥ |<br>
te yatra yatra bhaikṣārthikāḥ praviśanti, tatra nirbhartsyante niṣkāsyante ca |<br>
<a class='ref vai' id='vai106.022' href='#vai106.022'>Vai 106.022</a> te nairāśyamāpannā riktahastakā riktamallakāḥ śūnyadevakulamaṇḍapavṛkṣamūlānyāgatāḥ |<br>
<a class='ref vai' id='vai106.023' href='#vai106.023'>Vai 106.023</a> te ’nyonyaṁ pṛcchanti—bhavantaḥ, vayaṁ pūrve yatra yatra gacchāmastataḥ pūrṇahastāḥ pūrṇamallakā āgacchāmaḥ |<br>
<a class='ref vai' id='vai106.024' href='#vai106.024'>Vai 106.024</a> idānīṁ ko yogo yena vayaṁ riktahastakā riktamallakā nairāśyamāpannā ihāgatā iti? tatraike kathayanti—nūnaṁ ko ’pi mandabhāgyo ’smākaṁ madhye praviṣṭo yena vayaṁ riktahastā riktamallakā ihāgatā iti |<br>
<a class='ref vai' id='vai106.027' href='#vai106.027'>Vai 106.027</a> apare kathayanti—gatametat |<br>
dvidhā bhūtvā praviśāma iti |<br>
te parasmin divase dvidhā praviṣṭāḥ |<br>
<a class='ref vai' id='vai106.028' href='#vai106.028'>Vai 106.028</a> tatra yeṣāṁ madhye svāgataste tathaiva nirbhartsitā niṣkāsitāśca nairāśyamāpannā riktahastā riktamallāśca yathānilayamāgatāḥ |<br>
<a class='ref vai' id='vai106.029' href='#vai106.029'>Vai 106.029</a> te tvanye pūrṇahastā pūrṇamallakā āgatāḥ |<br>
<a class='ref vai' id='vai106.030' href='#vai106.030'>Vai 106.030</a> ye te riktahastakā riktapātrā āgatāste bhūyo dvidhā bhūtvā praviṣṭāḥ |<br>
tatra teṣāmapi yeṣāṁ madhye svāgataste tathaiva riktahastā riktamallakāścāgatāḥ |<br>
<a class='ref vai' id='vai106.031' href='#vai106.031'>Vai 106.031</a> te bhūyo dvidhā bhūtā evam yāvat svāgatakroḍamallakau praviṣṭau riktahastau riktamallakau āgatau |<br>
<a class='ref vai' id='vai106.032' href='#vai106.032'>Vai 106.032</a> te tvanye pūrṇahastāh <a class='ref vai' id='vai107.000' href='#vai107.000'>Vai 107.000</a>pūrṇamallakā āgatāḥ |<br>
<a class='ref vai' id='vai107.001' href='#vai107.001'>Vai 107.001</a> tataste kroḍamallakāḥ sarve saṁbhūya saṁkalpaṁ kartumārabdhāh—bhavantaḥ, ayaṁ mandabhāgyo ’smākaṁ madhye praviṣṭho yena vayaṁ riktahastā rikmallakāścāgatāḥ |<br>
<a class='ref vai' id='vai107.002' href='#vai107.002'>Vai 107.002</a> niṣkāsayāma enamiti |<br>
<a class='ref vai' id='vai107.003' href='#vai107.003'>Vai 107.003</a> sa taiḥ prabhūtān prahārān dattvā śirasi ca mallakaṁ bhaṅktvā niṣkāsitaḥ |<br>
|<br>
<a class='ref vai' id='vai107.004' href='#vai107.004'>Vai 107.004</a> atrāntare yāvacchrāvasteyo vaṇijo bodhasya gṛhapatervayasyaḥ paṇyamādāya śiśumāragirimanuprāptaḥ |<br>
<a class='ref vai' id='vai107.005' href='#vai107.005'>Vai 107.005</a> tena svāgato mallakena hastagatena pīṭhīṁ gato mukhabimbakena pratyabhijñāta uktaśca—putra tvaṁ bodhagṛhapateḥ putra iti? sa kathayati—tāta, ahaṁ tasya putro durāgata iti |<br>
<a class='ref vai' id='vai107.006' href='#vai107.006'>Vai 107.006</a> sa muhūrtaṁ tūṣṇīṁ sthitvā aśruparyākulekṣaṇaḥ kathayati—putra, tau tava mātāpitarau kālagatau? te jñātayah? sa āha—teṣāmapi kecit kālagatāḥ kecidihaiva tiṣṭhanto vācamapi na prayacchanti |<br>
<a class='ref vai' id='vai107.008' href='#vai107.008'>Vai 107.008</a> te dāsīdāskarmakarapauruṣeyāh? teṣāmapi kecit kālagatāḥ, kecinniṣpalāyitāḥ, kecidihaivānyānāśrityāvasthitā vācamapi na prayacchanti |<br>
<a class='ref vai' id='vai107.010' href='#vai107.010'>Vai 107.010</a> yadavaśiṣṭaṁ dhanaṁ tadapi kiṁcidagninā dagdham |<br>
<a class='ref vai' id='vai107.011' href='#vai107.011'>Vai 107.011</a> ye vaṇikpauruṣeyāḥ paṇyaṁ gṛhītvā dhanārthino deśāntaraṁ mahāsamudraṁ cāvatīrṇāḥ, tatrāpi keṣāṁcit paṇyamapaṇyībhūtam, kecit tatraivānayena vyasanamāpannāḥ, keṣāṁcit kāntāramadhyagatānāṁ taskairadravyamapahṛtam, keṣāṁcinnagarasamīpamanuprāptānāṁ śaulkikaśaulkikairdravyaṁ vicārayadbhiḥ sāro gṛhītaḥ, keṣāṁcit pattanamanuprāptānāṁ rājño viniyuktairdoṣamutpādya sarvasvamapahṛtam |<br>
<a class='ref vai' id='vai107.015' href='#vai107.015'>Vai 107.015</a> kecit tasya prāṇaviyogaṁ śrutvā tatraivāvasthitāḥ |<br>
sa dīrghamuṣṇaṁ ca niśvasya kathayati—putra śrāvastīṁ kiṁ na gacchasi? tāta, kiṁ tatragatasya bhaviṣyati? putra, tatrānāthapiṇḍado gṛhapatiḥ, tasya putreṇa tava bhaginī pariṇītā |<br>
<a class='ref vai' id='vai107.017' href='#vai107.017'>Vai 107.017</a> sā tava yogodvahanaṁ kariṣyatīti |<br>
sa kathayati—tāta, yadyevaṁ gacchāmīti |<br>
<a class='ref vai' id='vai107.018' href='#vai107.018'>Vai 107.018</a> tena tasya dvau kārṣāpaṇau dattau, uktaśca—putra, ābhyāṁ tāvadātmānaṁ saṁdhāraya, yāvadahaṁ paṇyaṁ visarjayāmi |<br>
<a class='ref vai' id='vai107.019' href='#vai107.019'>Vai 107.019</a> mayā sārdhaṁ gamiṣyasi |<br>
tena tau kārṣāpaṇau khustavastrānte baddhvā sthāpitau, karmavipākena vismṛtau |<br>
<a class='ref vai' id='vai107.020' href='#vai107.020'>Vai 107.020</a> tathaivāsau kutaścit kiṁcidārāgayati kiṁcinnārāgāyati |<br>
<a class='ref vai' id='vai107.021' href='#vai107.021'>Vai 107.021</a> kṣudhayā pīḍyamāno ’vasthitaḥ |<br>
yāvadasau vaṇik paṇyaṁ visarjayitvā pratipaṇyamādāya svāgataṁ vaismṛtya saṁprasthitaḥ |<br>
<a class='ref vai' id='vai107.022' href='#vai107.022'>Vai 107.022</a> svāgato ’pi tena sārdhaṁ saṁprasthitaḥ |<br>
<a class='ref vai' id='vai107.023' href='#vai107.023'>Vai 107.023</a> yāvat te sārthakāḥ kaliṁ kartumārabdhāḥ, balīvardā yoddhumārabdhāḥ |<br>
sārthikāḥ kathayanti—bhavantaḥ, pratyavekṣata sārtham |<br>
<a class='ref vai' id='vai107.024' href='#vai107.024'>Vai 107.024</a> mā asau durāgato ’trāgataḥ syāditi |<br>
taiḥ pratyavekṣamāṇairasau dṛṣṭaḥ |<br>
te taṁ khaṭucapeṭādibhistāḍayitvā ardhacandrakāreṇa grīvāyāṁ gṛhītvā niṣkāsitumārabdhāḥ |<br>
<a class='ref vai' id='vai107.025' href='#vai107.025'>Vai 107.025</a> sa niṣkāsitaḥ |<br>
<a class='ref vai' id='vai107.026' href='#vai107.026'>Vai 107.026</a> niṣkramyamāṇo vikroṣṭumārabdhaḥ |<br>
sārthavāhastaṁ kolāhalaśabdaṁ śrutvā nirīkṣitumārabdhaḥ, yāvat paśyati taṁ niṣkāsyamānam |<br>
<a class='ref vai' id='vai107.027' href='#vai107.027'>Vai 107.027</a> sa kathayati—bhavantaḥ, mā enaṁ niṣkāsayata, mamaiṣa vayasyaputro bhavatīti |<br>
<a class='ref vai' id='vai107.028' href='#vai107.028'>Vai 107.028</a> te kathayanti—sārthavāha, yamāgamya bodhasya gṛhapateranekadhanasamuditaṁ sasuhṛtsambandhibāndhavaṁ gṛhaṁ vinaṣṭam, kathaṁ tena sārdhaṁ gacchāmah? sarvathā tvaṁ sārthasya svāmī |<br>
<a class='ref vai' id='vai107.029' href='#vai107.029'>Vai 107.029</a> yadyeṣa gacchati, vayaṁ na gacchāma iti |<br>
<a class='ref vai' id='vai107.030' href='#vai107.030'>Vai 107.030</a> sārthavāhastaṁ kathayati—putra, mahājanavirodho ’tra bhavati |<br>
sārthakāḥ kṣubhitāḥ |<br>
<a class='ref vai' id='vai107.031' href='#vai107.031'>Vai 107.031</a> tvaṁ paścādvāsoddhātikayā gaccha, ahaṁ tavārthe āhāraṁ sthāpayāmīti |<br>
sa mātāpitṛviyogapratispardhinā pūrvakarmāparādhaprabhāveṇa duḥkhadaurmanasyena saṁtāpitamanāḥ sāśrukaṇṭhastūṣṇīmavasthitaḥ |<br>
sārthaḥ saṁprasthitaḥ |<br>
<a class='ref vai' id='vai108.001' href='#vai108.001'>Vai 108.001</a> so ’pi vāsoddhātikayā gantumārabdhaḥ |<br>
sa sārthavāhastasyāhāraṁ patrapuṭake baddhvā kiṁcidbhūmau pāṁśunā praticchādya sthāpayati, kiṁcidvṛkṣaśākhāpatrairavacchādya |<br>
<a class='ref vai' id='vai108.002' href='#vai108.002'>Vai 108.002</a> tatra yaṁ bhūmau sthāpayati, sa śṛgālairanyaiścatuṣpādaurbhakṣyate |<br>
<a class='ref vai' id='vai108.003' href='#vai108.003'>Vai 108.003</a> yaṁ vṛkṣaśākhāsu, sa pakṣibhiḥ śākhāmṛgaiśca bhakṣyate |<br>
<a class='ref vai' id='vai108.004' href='#vai108.004'>Vai 108.004</a> tataḥ kiṁcidārāgayati kiṁcinnārāgayati |<br>
asthānamanavakāśo yaccaramabhavikaḥ sattvo ’samprāpte viśeṣādhigame so ’ntarā kālaṁ kuryāt |<br>
<a class='ref vai' id='vai108.005' href='#vai108.005'>Vai 108.005</a> sa kṛcchreṇa śrāvastīmanuprāptaḥ |<br>
bahiḥ śrāvastyāmudapānopakaṇṭhake viśrāntaḥ |<br>
<a class='ref vai' id='vai108.006' href='#vai108.006'>Vai 108.006</a> yāvat tasya bhaginyāḥ santikā preṣyadārikā udakārthinī kumbhamādāya gatā |<br>
<a class='ref vai' id='vai108.007' href='#vai108.007'>Vai 108.007</a> sa tayā mukhabimbakena pratyabhijñātaḥ |<br>
sā ciraṁ nirīkṣya hīnadīnavadanā kathayati—dāraka, tvaṁ bodhasya gṛhapateḥ śuśumāragirīyakasya putra iti? sa kathayati—evaṁ māṁ bhaginījanaḥ saṁjānīta iti |<br>
<a class='ref vai' id='vai108.009' href='#vai108.009'>Vai 108.009</a> sā aśruparyākulekṣaṇā bāṣpoparudhyamānakaṇṭhā urasi prahāraṁ dattvā karuṇādīnavilambitākṣaraṁ praṣṭumārabdhā |<br>
<a class='ref vai' id='vai108.010' href='#vai108.010'>Vai 108.010</a> tau tava mātāpitarau kālagatau? kālagatau |<br>
<a class='ref vai' id='vai108.011' href='#vai108.011'>Vai 108.011</a> te jñātayah? sa kathayati—teṣāmapi kecit kālagatāḥ, kecinniṣpalāyitāḥ, kecit tatraiva tiṣṭhanto vācamapi na prayacchanti |<br>
<a class='ref vai' id='vai108.012' href='#vai108.012'>Vai 108.012</a> te dāsīdāsakarmakarapauruṣeyāh? teṣāmapi kecit kālagatāḥ, kecinniṣpalāyitāḥ, kecit tatraivānyānāśrityāvasthitā vācamapi na prayacchanti |<br>
<a class='ref vai' id='vai108.014' href='#vai108.014'>Vai 108.014</a> yadapi dhanajātaṁ tadapi kiṁcidagninā dagdham, kiṁcidanyapauruṣeyā gṛhītvā dhanārthino deśāntaraṁ mahāsamudraṁ cāvatīrṇāḥ |<br>
<a class='ref vai' id='vai108.015' href='#vai108.015'>Vai 108.015</a> tatrāpi keṣāṁcidyānapātraṁ vipannam, keṣāṁcit paṇyamapaṇyībhūtam, kecit tatraivānayena vyasanamāpannāḥ, keṣāṁcit kāntāramadhyagatānāṁ taskarairdravyamapahṛtam, keṣāṁcinnagarasamīpamanuprāptānāṁ śaulkikaśaulkikairdravyaṁ vicārayadbhiḥ sāro gṛhītaḥ, keṣāṁcit pattanamanuprāptānāṁ rājaniyuktairdoṣamutpādya sarvasvamapahṛtam, kecittasya prāṇaviyogaṁ śrutvā tatraivāvasthitāḥ |<br>
<a class='ref vai' id='vai108.019' href='#vai108.019'>Vai 108.019</a> sā dīrghamuṣṇaṁ ca niśvasya kathayati—ihaiva tiṣṭha yāvatte bhaginyāḥ kathayāmīti |<br>
<a class='ref vai' id='vai108.020' href='#vai108.020'>Vai 108.020</a> tayā gatvā tasyāḥ prayacchannaṁ kathitam |<br>
kīdṛśena paṇyeneti? sā kathayati—kuto ’sya paṇyam? daṇḍamasya haste mallakaśceti |<br>
<a class='ref vai' id='vai108.021' href='#vai108.021'>Vai 108.021</a> tayā tasyārthaṁ mahārhāṇi vastrāṇi dattāni |<br>
kārṣāpaṇāṁśca dattvā uktā ca—sa vaktavyo yadi te bhāgineyo vā bhāgineyikā vā upasaṁkrāmati, tasyaiva kārṣāpaṇān dadyāḥ |<br>
<a class='ref vai' id='vai108.023' href='#vai108.023'>Vai 108.023</a> mā jñātīnāṁ pratarkyo bhaviṣyatīti |<br>
sā vastrāṇyādāya kārṣāpaṇāṁśca tasya sakāśaṁ gatā kathayati—imāni te vastrāṇi kārṣāpaṇāśca bhaginyā preṣitāni, kathayati ca—yadi te bhāgineyo vā bhāgineyikā vā upasaṁkrāmati, tasyaitatkārṣāpaṇān dadyāḥ |<br>
<a class='ref vai' id='vai108.025' href='#vai108.025'>Vai 108.025</a> mā jñātīnāṁ pratarkyo bhaviṣyasi |<br>
<a class='ref vai' id='vai108.026' href='#vai108.026'>Vai 108.026</a> sa kathayati—śobhanameva bhavati |<br>
ityuktvā tūṣṇīmavasthitaḥ |<br>
<a class='ref vai' id='vai108.027' href='#vai108.027'>Vai 108.027</a> dārikā prakrāntā |<br>
sa saṁlakṣayati—anāthapiṇḍado gṛhapatirvistīrṇasvajanaparivāraḥ |<br>
asmākamapi pitā vistīrṇaparivāraḥ |<br>
<a class='ref vai' id='vai108.028' href='#vai108.028'>Vai 108.028</a> teṣāmamekaikaśo vārtāṁ pratyavekṣate |<br>
bhaginyā ciramālāpo bhaviṣyati |<br>
<a class='ref vai' id='vai108.029' href='#vai108.029'>Vai 108.029</a> sa ca mārgapariśramakhinnena kṣudhārtena na śakyate kartum |<br>
purobhakṣikāṁ tāvat karomi |<br>
<a class='ref vai' id='vai108.030' href='#vai108.030'>Vai 108.030</a> tṛptaḥ sukhālāpam udyānaṁ gatvā śayitaḥ |<br>
<a class='ref vai' id='vai108.031' href='#vai108.031'>Vai 108.031</a> ācaritaṁ śrāvastyāmudyānamoṣakāḥ puruṣāḥ pratidinamanvāhiṇḍyante |<br>
<a class='ref vai' id='vai108.032' href='#vai108.032'>Vai 108.032</a> te yadi suptaṁ puruṣaṁ paśyanti, pādena ghaṭṭayanti |<br>
sa yadi prativibudhyate<a class='ref vai' id='vai109.000' href='#vai109.000'>Vai 109.000</a>, tamevaṁ vadanti—bhoḥ puruṣa, na tvayā śrutam yathā śrāvastyāmudyānamoṣakāḥ puruṣāḥ pratidinamanvāhiṇḍyante? te yadi suptaṁ puruṣaṁ paśyanti, vadanti—uttiṣṭha gaccheti |<br>
<a class='ref vai' id='vai109.002' href='#vai109.002'>Vai 109.002</a> yadi na prativibudhyate, muṣitvā gacchanti |<br>
<a class='ref vai' id='vai109.003' href='#vai109.003'>Vai 109.003</a> taiḥ pādena ghaṭṭito na prativibudhyate |<br>
muṣitvā prakrāntāḥ |<br>
sa vigatamadyamadaḥ pratibuddho yāvat paśyati tānyevānantakāni(?) prāvṛtyāvasthitaḥ |<br>
<a class='ref vai' id='vai109.004' href='#vai109.004'>Vai 109.004</a> tato ’sya bhaginī saṁlakṣayati—aticirayatyasau |<br>
<a class='ref vai' id='vai109.005' href='#vai109.005'>Vai 109.005</a> nūnamatra kāraṇena bhavitavyamiti |<br>
tasyāsau dārikā punaḥ preṣitā—dārike gaccha, cirayatyasau, paśya kimarthaṁ nāgacchatīti |<br>
<a class='ref vai' id='vai109.006' href='#vai109.006'>Vai 109.006</a> sā gatā yāvat paśyati muṣitakaṁ tenaiva veṣeṇāvasthitam |<br>
<a class='ref vai' id='vai109.007' href='#vai109.007'>Vai 109.007</a> sā tvaritatvaritaṁ gatā tasyāḥ kathayati—ārye, muṣitastenaiva veṣeṇa tiṣṭhatīti |<br>
<a class='ref vai' id='vai109.008' href='#vai109.008'>Vai 109.008</a> sā saṁlakṣayati—yamāgamya bodhasya gṛhapateranekadhanasamuditaṁ sasuhṛtsambandhibāndhavaṁ gṛhaṁ vinaṣṭam, yadi tamiha praveśayāmi, sthānametadvidyate yanmayāpi śvaśuragṛhamanayena vyasanamāpatsyate |<br>
<a class='ref vai' id='vai109.010' href='#vai109.010'>Vai 109.010</a> nāsāviha praveśayitavyaḥ |<br>
iti viditvā tayāpyupekṣitaḥ |<br>
|<br>
<a class='ref vai' id='vai109.011' href='#vai109.011'>Vai 109.011</a> tasyāpi pūrvakarmāparādhādvismṛtam |<br>
sa kroḍamallakānāṁ madhye praviṣṭaḥ |<br>
te yatra yatra bhaikṣārthinaḥ praviśanti, tatra tatra nirbhatsyante ca niṣkāsyante ca |<br>
<a class='ref vai' id='vai109.012' href='#vai109.012'>Vai 109.012</a> nairāśyamāpannā riktahastā riktamallakāḥ śūnyadevakulamaṇḍapavṛkṣamūlānyāgatāḥ |<br>
<a class='ref vai' id='vai109.013' href='#vai109.013'>Vai 109.013</a> te ’nyonyaṁ pṛcchanti—bhavantaḥ, vayaṁ pūrvam yatra yatra gacchāmastataḥ pūrṇahastāḥ pūrṇamallakā gacchāmaḥ |<br>
<a class='ref vai' id='vai109.014' href='#vai109.014'>Vai 109.014</a> idānīṁ ko yogo yena vayaṁ riktahastā riktamallakā nairāśyamāpannā ihāgatā iti? tatraike kathayanti—nūnaṁ ko ’pi mandabhāgyo ’smākaṁ madhye praviṣṭo yena vayaṁ riktahastā riktamallakā ihāgatā iti |<br>
<a class='ref vai' id='vai109.016' href='#vai109.016'>Vai 109.016</a> apare kathayanti—dvidhā bhūtvā praviśāma iti |<br>
<a class='ref vai' id='vai109.017' href='#vai109.017'>Vai 109.017</a> te ’parasmin divase dvidhā bhūtvā praviṣṭāḥ |<br>
tatra yeṣāṁ madhye svāgataḥ, te tathaiva nirbhartsitā niṣkāsitāśca nairāśyamāpannā riktahastā riktamallakāścāgatāḥ |<br>
<a class='ref vai' id='vai109.018' href='#vai109.018'>Vai 109.018</a> te tvanye pūrṇahastāḥ pūrṇamallakā āgatā |<br>
<a class='ref vai' id='vai109.019' href='#vai109.019'>Vai 109.019</a> ye riktahastā riktamallakā āgatāḥ, te bhūyo dvidhā bhūtvā praviṣṭāḥ |<br>
<a class='ref vai' id='vai109.020' href='#vai109.020'>Vai 109.020</a> teṣāmapi yeṣāṁ madhye svāgataḥ, te tathaiva riktahastā riktamallakāścāgatāḥ |<br>
te bhūyo dvidhā bhūtā evam yāvat svāgato ’nyaśca kroḍamallakaḥ praviṣṭaḥ |<br>
<a class='ref vai' id='vai109.021' href='#vai109.021'>Vai 109.021</a> tau riktahastau riktamallakau āgatau, te tvanye pūrṇahastāḥ pūrṇamallakā āgatāḥ |<br>
<a class='ref vai' id='vai109.022' href='#vai109.022'>Vai 109.022</a> te kroḍamallakāḥ sarve saṁbhūya saṁjalpaṁ kartumārabdhāh—bhavantaḥ, ayaṁ mandabhāgyasattvo ’smākaṁ madhye praviṣṭo yena vayaṁ riktahastā riktamallakāścāgatāḥ |<br>
<a class='ref vai' id='vai109.024' href='#vai109.024'>Vai 109.024</a> niṣkāsayāma enamiti |<br>
sa taiḥ prabhūtān prahārān dattvā śirasi ca mallakaṁ bhaṅktvā niṣkāsitaḥ |<br>
|<br>
<a class='ref vai' id='vai109.025' href='#vai109.025'>Vai 109.025</a> atrāntare ’nāthapiṇḍadena gṛhapatinā buddhapramukho bhikṣusaṁgho ’ntargṛhe bhaktenopanimantritaḥ |<br>
<a class='ref vai' id='vai109.026' href='#vai109.026'>Vai 109.026</a> tena dauvārikāṇāmājñā dattā—na tāvat kasyacit kroḍamallakasya praveśo dātavyo yāvadbuddhapramukhena bhikṣusaṁghena bhuktam |<br>
<a class='ref vai' id='vai109.027' href='#vai109.027'>Vai 109.027</a> paścāt tān bhojayiṣyāmīti |<br>
kroḍamallakā ye tasya gṛhaṁ pratiśaraṇabhūtāste sarve saṁnipatitāḥ praveṣṭumārabdhāḥ |<br>
<a class='ref vai' id='vai109.028' href='#vai109.028'>Vai 109.028</a> dauvārikeṇa virodhitāḥ |<br>
<a class='ref vai' id='vai109.029' href='#vai109.029'>Vai 109.029</a> kathayanti—bhoḥ puruṣa, asmākameva nāṁnā ayaṁ gṛhapatiḥ prajñāyate anāthapiṇḍado gṛhapatiriti |<br>
<a class='ref vai' id='vai109.030' href='#vai109.030'>Vai 109.030</a> tat kimidamiti kṛtvā asmān vidhārayasīti? sa kathayati—gṛhapatinā ājñādattā—na tāvat kasyacit kroḍamallakasya praveśo dātavyo yāvadbuddhapramukhena bhikṣusaṁghena bhuktam |<br>
<a class='ref vai' id='vai109.032' href='#vai109.032'>Vai 109.032</a> paścāt tān bhojayiṣyāmīti |<br>
te kathayanti—bhavantaḥ, na kadācidvayaṁ vidhāryamāṇāh<a class='ref vai' id='vai110.000' href='#vai110.000'>Vai 110.000</a> |<br>
<a class='ref vai' id='vai110.001' href='#vai110.001'>Vai 110.001</a> taṁ paśyata mā atrāryā durāgata āgato bhavediti |<br>
te samanveṣṭitumārabdhā yāvat paśyantyekasmin pradeśe nilīyāvasthitam |<br>
<a class='ref vai' id='vai110.002' href='#vai110.002'>Vai 110.002</a> tatastaiḥ kolāhalaśabdaḥ kṛtah—ayaṁ bhavantaḥ sa durāgato nilīnastiṣṭhatīti |<br>
<a class='ref vai' id='vai110.003' href='#vai110.003'>Vai 110.003</a> sa taiḥ prabhūtān prahārān datvā niṣkāsitastīvreṇa ca paryavasthānena śirasi mallakena prahāro dattaḥ |<br>
<a class='ref vai' id='vai110.004' href='#vai110.004'>Vai 110.004</a> tasya śiro bhagnam |<br>
sa nivartya vipralapitumārabdhaḥ |<br>
<a class='ref vai' id='vai110.005' href='#vai110.005'>Vai 110.005</a> tatastairhastapādeṣu gṛhītvā saṁkārakūṭe kṣiptah—durāgata atra tiṣṭheti |<br>
sa rudhireṇa pragharatā tasmin saṁkārakūṭe ’vasthitaḥ |<br>
<a class='ref vai' id='vai110.006' href='#vai110.006'>Vai 110.006</a> yāvadbhagavān pūrvāhṇe nivāsya pātracīvaramādāya bhikṣugaṇaparivṛto bhikṣusaṁghapuraskṛto yenānāthapiṇḍadasya gṛhapater niveśanaṁ tenopasaṁkrāntaḥ |<br>
<a class='ref vai' id='vai110.008' href='#vai110.008'>Vai 110.008</a> adrākṣīdbhagavān svāgataṁ paruṣarūkṣāṅgulidīrghakeśaṁ rajasāvacūrṇitagātraṁ kṛśamalpasthānaṁ malinajīrṇavāsonivasitaṁ śirasā bhagnena rudhireṇa pragharatā anyaiśca vraṇaiścākīrṇaiḥ, makṣikābhirupadrutaiḥ saṁkārakūṭe nipatitam |<br>
<a class='ref vai' id='vai110.010' href='#vai110.010'>Vai 110.010</a> dṛṣṭvā ca punarbhikṣūnāmantrayate sma—tṛpyata bhikṣavaḥ sarvabhavopapattibhyaḥ |<br>
<a class='ref vai' id='vai110.011' href='#vai110.011'>Vai 110.011</a> tṛpyata sarvabhavopapattyupakaraṇebhyaḥ, yatra nāma caramabhavikasya sattvasyeyamavasthā |<br>
tatra bhagavāṁs taṁ svāgatamāmantrayate—ākāṅkṣase vatsa pātraśeṣam? bhagavan |<br>
<a class='ref vai' id='vai110.012' href='#vai110.012'>Vai 110.012</a> tatra bhagavānāyuṣmantamānandamāmantrayate—svāgatasya te ānanda pātraśeṣaḥ sthāpayitavyamiti |<br>
<a class='ref vai' id='vai110.013' href='#vai110.013'>Vai 110.013</a> evaṁ bhadantetyāyuṣmānānando bhagavataḥ pratyaśrauṣīt |<br>
|<br>
<a class='ref vai' id='vai110.015' href='#vai110.015'>Vai 110.015</a> atha bhagavān yenānāthapiṇḍadasya gṛhapaterbhaktābhisārastenopasaṁkrāntaḥ |<br>
upasaṁkramya purastādbhikṣusaṁghasya prajñapta evāsane niṣaṇṇaḥ |<br>
<a class='ref vai' id='vai110.016' href='#vai110.016'>Vai 110.016</a> anāthapiṇḍado gṛhapatiḥ sukhopaniṣaṇṇaṁ buddhapramukhaṁ bhikṣusaṁghaṁ viditvā praṇītena khādanīyabhojanīyena svahastena saṁtarpya saṁpravārya bhagavantaṁ bhuktavantaṁ viditvā dhautahastamapanītapātraṁ nīcataramāsanaṁ gṛhītvā bhagavataḥ purastānniṣaṇṇo dharmaśravaṇāya |<br>
<a class='ref vai' id='vai110.019' href='#vai110.019'>Vai 110.019</a> āyuṣmata ānandasya tatpātraśeṣaṁ svāgatāya vismṛtam |<br>
asaṁmoṣadharmāṇo buddhā bhagavantaḥ |<br>
<a class='ref vai' id='vai110.020' href='#vai110.020'>Vai 110.020</a> bhagavatā utthāpitam |<br>
āyuṣmānānando bhagavataḥ pātraṁ gṛhītumārabdho yāvat paśyati tatra pātraśeṣaṁ na saṁsthāpitam |<br>
<a class='ref vai' id='vai110.021' href='#vai110.021'>Vai 110.021</a> dṛṣṭvā ca smṛtirutpannā |<br>
sa dharmatattvo vacasā(?) atha roditumārabdhaḥ |<br>
<a class='ref vai' id='vai110.022' href='#vai110.022'>Vai 110.022</a> bhagavānāha—kasmāt tvamānanda rodiṣīti |<br>
sa kathayati—na mayā bhadanta bhagavataḥ kadācidājñā pratyūḍhapūrveti |<br>
<a class='ref vai' id='vai110.023' href='#vai110.023'>Vai 110.023</a> kiṁ kṛtam? svāgatasya pātraśeṣaṁ na sthāpitamiti |<br>
<a class='ref vai' id='vai110.024' href='#vai110.024'>Vai 110.024</a> bhagavānāha—na tvayā ānanda mamājñā pratismṛtā, api tu svāgatasyaiva tāni karmāṇi labdhasambhārāṇi pariṇatapratyayānyoghavatpratyupasthitānyavaśyabhāvīni yena tava vismṛtam |<br>
<a class='ref vai' id='vai110.026' href='#vai110.026'>Vai 110.026</a> alaṁ viṣādena |<br>
gaccha, taṁ śabdāpayeti |<br>
sa gatvā śabdāpayitumārabdhaḥ |<br>
anekaiḥ prativacanaṁ dattam |<br>
<a class='ref vai' id='vai110.027' href='#vai110.027'>Vai 110.027</a> svāgatasya tadapi vismṛtam yadbhagavatā pratijñātam—tava pātraśeṣaṁ sthāpayiṣyāmīti |<br>
<a class='ref vai' id='vai110.028' href='#vai110.028'>Vai 110.028</a> sa saṁlakṣayati—ko ’pyayaṁ puṇyakarmā bhagavatā trailokyaguruṇā samanvāhṛtaḥ śabdata iti |<br>
āyuṣmatā ānandena gatvā bhagavata ārocitam |<br>
<a class='ref vai' id='vai110.029' href='#vai110.029'>Vai 110.029</a> bhagavan svāgata ityuktvā anekaiḥ prativacanaṁ dattam |<br>
<a class='ref vai' id='vai110.030' href='#vai110.030'>Vai 110.030</a> na jāne kaṁ śabdāpayāmīti |<br>
bhagavānāha—gaccha ānanda, gatvā kathaya—yo bodhasya gṛhapateḥ śuśumāragirīyasya putraḥ svāgataḥ, sa āgacchatu iti |<br>
<a class='ref vai' id='vai110.031' href='#vai110.031'>Vai 110.031</a> āyuṣmatā ānandena gatvoccaiḥ śabdairuktah—yo bodhasya gṛhapateḥ śuśumāragirīyakasya putraḥ svāgataḥ, sa āgacchatu iti |<br>
<a class='ref vai' id='vai110.032' href='#vai110.032'>Vai 110.032</a> tena putur nāmaśravaṇādātmano nāma smṛtam |<br>
sa śanairdaṇḍaviṣṭambhanayogādutthāya gāthāṁ bhāṣate—bhraṣṭaḥ svāgataśabdo ’yaṁ kutaḥ punarihāgataḥ |<br>
<a class='ref vai' id='vai111.002' href='#vai111.002'>Vai 111.002</a> nūnaṁśreyaso nāśaḥ śreyasaśca samudbhavaḥ (1)|<br>
<a class='ref vai' id='vai111.003' href='#vai111.003'>Vai 111.003</a> teṣāṁ sarvajña nātho ’si ye hi tvāṁ śaraṇaṁ gatāḥ |<br>
<a class='ref vai' id='vai111.004' href='#vai111.004'>Vai 111.004</a> teṣāṁ svāgatamāryāṇām ye ca te śāsane ratāḥ (2)|<br>
<a class='ref vai' id='vai111.005' href='#vai111.005'>Vai 111.005</a> ahaṁ tu bhāgyarahitaḥ sarvabandhuvivarjitaḥ |<br>
<a class='ref vai' id='vai111.006' href='#vai111.006'>Vai 111.006</a> śocyaḥ kaṣṭāṁ daśāṁ prāptaḥ śokaśalyasamarpitaḥ (3)|<br>
iti |<br>
<a class='ref vai' id='vai111.007' href='#vai111.007'>Vai 111.007</a> athāyuṣmānānandastamādāya yena bhagavāṁstenopasaṁkrāntaḥ |<br>
upasaṁkramya bhagavantamidamavocat—ayaṁ bhadanta svāgata iti |<br>
<a class='ref vai' id='vai111.008' href='#vai111.008'>Vai 111.008</a> sa bhagavatā kṣudhāsaṁjanitadaurmanasyaḥ samāśvāsitaḥ, uktaśca—putra, imaṁ pātraśeṣaṁ paribhuṅkṣveti |<br>
<a class='ref vai' id='vai111.009' href='#vai111.009'>Vai 111.009</a> sa taṁ dṛṣṭvā saṁlakṣayati—yadyapyahaṁ bhagavatā trailokyaguruṇā daivāt samanvāhṛtaḥ, tadapi stokaḥ pātraśeṣaḥ sthāpitaḥ |<br>
<a class='ref vai' id='vai111.010' href='#vai111.010'>Vai 111.010</a> kimatra bhokṣya iti |<br>
<a class='ref vai' id='vai111.011' href='#vai111.011'>Vai 111.011</a> bhagavāṁstasya cetasā cittamājñāya kathayati—vatsa, yadi tvaṁ sumerumātraiḥ piṇḍaiḥ samudrasadṛśena kuṣkiṇā paribhokṣyase, tathāpyavyayaṁ tanna parikṣayaṁ gamiṣyati, yāvattṛptaḥ paribhuṅkṣva yathāsukhamiti |<br>
<a class='ref vai' id='vai111.013' href='#vai111.013'>Vai 111.013</a> tena tāvad bhuktam yāvat tṛpta iti |<br>
tatsaṁtarpitendriyo bhagavato mukhaṁ vyavalokayitumārabdhaḥ |<br>
<a class='ref vai' id='vai111.014' href='#vai111.014'>Vai 111.014</a> bhagavānāha—vatsa svāgata, tṛpto ’si? tṛpto ’smi bhagavan |<br>
vatsa, yadyevamapaścimaṁ kavalaṁ gṛhāṇa, antardhāsyatyeṣa pātra iti |<br>
<a class='ref vai' id='vai111.015' href='#vai111.015'>Vai 111.015</a> tenāpaścimakavalo gṛhītaḥ, so ’ntarhitaḥ |<br>
bhagavān dakṣiṇādeśanāṁ kṛtvā prakrāntaḥ |<br>
<a class='ref vai' id='vai111.016' href='#vai111.016'>Vai 111.016</a> caramabhavikaḥ sa sattvo bhagavantaṁ pṛṣṭataḥ pṛṣṭataḥ samanubaddhaḥ |<br>
<a class='ref vai' id='vai111.017' href='#vai111.017'>Vai 111.017</a> yāvadbhagavān vihāraṁ gatvā purastādbhikṣusaṁghasya prajñapta evāsane niṣaṇṇaḥ |<br>
so ’pi bhagavataḥ pādau śirasā vanditvā ekānte niṣaṇṇaḥ |<br>
<a class='ref vai' id='vai111.018' href='#vai111.018'>Vai 111.018</a> bhagavān saṁlakṣayati—puṣpāṇāmenaṁ preṣayāmi, karmāpanayo ’sya kartavya |<br>
<a class='ref vai' id='vai111.019' href='#vai111.019'>Vai 111.019</a> iti viditvā svāgatamāmantrayate—vatsa sbāgata, santi te kārṣāpaṇāh? na santi bhagavan |<br>
<a class='ref vai' id='vai111.020' href='#vai111.020'>Vai 111.020</a> vatsa svāgata, vastrāntaṁ nirīkṣasva |<br>
vastrāntaṁ nirīkṣitumārabdho yāvat paśyati dvau kārṣāpaṇau |<br>
<a class='ref vai' id='vai111.021' href='#vai111.021'>Vai 111.021</a> sa kathayati—bhagavan, dvau kārṣāpaṇau |<br>
vatsa gaccha, gaṇḍakasyārāmikasya sakāśānnīlotpalāni gṛhītvā āgaccheti |<br>
<a class='ref vai' id='vai111.022' href='#vai111.022'>Vai 111.022</a> svāgatastasya sakāśaṁ gataḥ |<br>
sa taṁ dūrādeva dṛṣṭvā paryavasthitaḥ |<br>
<a class='ref vai' id='vai111.023' href='#vai111.023'>Vai 111.023</a> sa saṁlakṣayati—āgato ’yaṁ dūrāgataḥ |<br>
niyataṁ mamānartho bhavati |<br>
iti viditvā saparuṣaṁ kathayati—durāgata, kimarthaṁ rvamihāgacchasīti |<br>
<a class='ref vai' id='vai111.024' href='#vai111.024'>Vai 111.024</a> sa gāthāṁ bhāṣate—<a class='ref vai' id='vai111.025' href='#vai111.025'>Vai 111.025</a> nīlotpalairasti kāryaṁ me tathānyair nāpi paṅkajaiḥ |<br>
<a class='ref vai' id='vai111.026' href='#vai111.026'>Vai 111.026</a> munīndrasya tu dūto ’haṁ sarvajñasya yaśasvinaḥ (4)|<br>
<a class='ref vai' id='vai111.027' href='#vai111.027'>Vai 111.027</a> ityuktvā pratinivartitumārabdhaḥ |<br>
so ’pi gāthāṁ bhāṣate—<a class='ref vai' id='vai111.028' href='#vai111.028'>Vai 111.028</a> ehyehi yadi dūto ’si tasya śāntātmano muneḥ |<br>
<a class='ref vai' id='vai111.029' href='#vai111.029'>Vai 111.029</a> pūjyaḥ sa naradevānāṁ pūjyaḥ pūjyatamairapi (5)|<br>
<a class='ref vai' id='vai111.030' href='#vai111.030'>Vai 111.030</a> ityuktvā sa kathayati—buddhadūtastvam? buddhadūtaḥ |<br>
kimarthamāgatah? puṣpārtham |<br>
yadi buddhadūtastvam, gṛhāṇa yathepsitam |<br>
<a class='ref vai' id='vai111.031' href='#vai111.031'>Vai 111.031</a> nīlotpalānāṁ bhāramādāya bhagavataḥ sakāśamāgataḥ |<br>
bhagavānāha—vatsa, bhikṣūṇāṁ cāraya |<br>
<a class='ref vai' id='vai112.001' href='#vai112.001'>Vai 112.001</a> sa bhikṣūṇāṁ cārayitumārabdhaḥ |<br>
bhikṣavo na pratigṛhṇanti |<br>
<a class='ref vai' id='vai112.002' href='#vai112.002'>Vai 112.002</a> bhagavānāha—gṛhṇīdhvaṁ bhikṣavaḥ sarvasaugandham |<br>
cakṣurbhyāṁ karmāpanayo ’sya kartavya iti |<br>
<a class='ref vai' id='vai112.003' href='#vai112.003'>Vai 112.003</a> bhikṣubhirgṛhītāni |<br>
gṛhītvā puṣpitāni |<br>
tenāpūrvaṁ nīlakṛtsnamutpāditaṁ pūrvam |<br>
sa vṛddhānte sthitvā tāni puṣpāṇi dṛṣṭvā sutarāṁ nirīkṣitumārabdhaḥ |<br>
<a class='ref vai' id='vai112.004' href='#vai112.004'>Vai 112.004</a> tasya tannīlakṛtsnamāmukhībhūtam |<br>
<a class='ref vai' id='vai112.005' href='#vai112.005'>Vai 112.005</a> tatastaṁ bhagavānāha—vatsa, kiṁ na pravrajasīti? sa kathayati—pravrajāmi bhagavanniti |<br>
bhagavatā pravrajita upasampādito manasikāraśca dattaḥ |<br>
<a class='ref vai' id='vai112.006' href='#vai112.006'>Vai 112.006</a> tena yujyamānena ghaṭamānena vyāyacchamānena idameva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇādarhattvaṁ sākṣātkṛtam |<br>
<a class='ref vai' id='vai112.008' href='#vai112.008'>Vai 112.008</a> arhan saṁvṛttastraidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṁvitprāpto bhavalābhalobhasatkāraparānmukhaḥ |<br>
<a class='ref vai' id='vai112.010' href='#vai112.010'>Vai 112.010</a> sendropendrāṇāṁ pūjyo mānyo ’bhivādyaśca saṁvṛttaḥ |<br>
<a class='ref vai' id='vai112.011' href='#vai112.011'>Vai 112.011</a> so ’rhattvaṁ prāpto vimuktisukhapratisaṁvedī tasyāṁ velāyāṁ gāthāṁ bhāṣate—<a class='ref vai' id='vai112.012' href='#vai112.012'>Vai 112.012</a> upāyapāśairvīreṇa baddhvāhaṁ tattvadarśinā |<br>
<a class='ref vai' id='vai112.013' href='#vai112.013'>Vai 112.013</a> kāruṇyāduddhṛto duḥkhājjīrṇaḥ paṅkādiva dvipaḥ (6)|<br>
<a class='ref vai' id='vai112.014' href='#vai112.014'>Vai 112.014</a> svāgato ’hamabhūvaṁ prāktataḥ paścāddurāgataḥ |<br>
<a class='ref vai' id='vai112.015' href='#vai112.015'>Vai 112.015</a> āgato ’smi purā nātha śrutvā vākyaṁ tavottamam (7)|<br>
<a class='ref vai' id='vai112.016' href='#vai112.016'>Vai 112.016</a> sāmprataṁ svāgato vyaktam <span class='supplied'>saṁvṛtto na durāgatah</span> |<br>
<a class='ref vai' id='vai112.017' href='#vai112.017'>Vai 112.017</a> sāmprataṁ kāñcanaṁ dehaṁ dhārayāmi nirāśravam (8)|<br>
<a class='ref vai' id='vai112.018' href='#vai112.018'>Vai 112.018</a> ratnāni pratilebhe hi svargaṁ mokṣaṁ ca kāṅkṣatām |<br>
<a class='ref vai' id='vai112.019' href='#vai112.019'>Vai 112.019</a> śreṣṭhā kalyāṇamitrāṇāṁ sadā sevā hitaiṣiṇām (9)|<br>
iti |<br>
<a class='ref vai' id='vai112.020' href='#vai112.020'>Vai 112.020</a> yadā āyuṣmān svāgataḥ svākhyāte dharmavinaye pravrajitaḥ, tadā sāmantakena śabdo visṛtah—śramaṇena gautamenāsau durāgataḥ kroḍamallakaḥ pravrajitaḥ |<br>
<a class='ref vai' id='vai112.021' href='#vai112.021'>Vai 112.021</a> tīrthyaiḥ śrutam |<br>
te ’vadhyāyanti kṣipanti vivādayanti—śramaṇo bhavanto gautama evamāha—sāmantaprāsādikaṁ me śāsanamiti |<br>
<a class='ref vai' id='vai112.023' href='#vai112.023'>Vai 112.023</a> atra kiṁ sāmantaprāsādikamityasya yatredānīṁ durāgataprabhṛtayo ’pi kroḍamallakāḥ pravrajantīti? atrāntare nāsti kiṁcidbuddhānāṁ bhagavatāmajñātamadṛṣṭamaviditamavijñātam |<br>
<a class='ref vai' id='vai112.024' href='#vai112.024'>Vai 112.024</a> bhagavān saṁlakṣayati—sumeruprakhyo mahāśrāvake mahājanakāyaḥ prasādaṁ pravedayate |<br>
<a class='ref vai' id='vai112.025' href='#vai112.025'>Vai 112.025</a> tadguṇodbhāvanamasya kartavyam, kutra kartavyam? yatraiva patitaḥ |<br>
<a class='ref vai' id='vai112.026' href='#vai112.026'>Vai 112.026</a> iti jñātvā ānandamāmantrayate sma—gaccha ānanda bhikṣūṇāmārocaya—tathāgato bhikṣavo bhargeṣu janapadeṣu cārikāṁ cariṣyati |<br>
<a class='ref vai' id='vai112.027' href='#vai112.027'>Vai 112.027</a> yo yuṣmākamutsahate tathāgatena sārdhaṁ bhargeṣu cārikāṁ cartum, sa cīvarakāṇi gṛhṇātu iti |<br>
<a class='ref vai' id='vai112.028' href='#vai112.028'>Vai 112.028</a> evaṁ bhadantetyāyuṣmānānando bhagavataḥ pratiśrutya bhikṣūṇāmārocayati—bhagavānāyuṣmanto bhargeṣu janapadeṣu cārikāṁ cariṣyati |<br>
<a class='ref vai' id='vai112.029' href='#vai112.029'>Vai 112.029</a> yo yuṣmākamutsahate bhagavatā sārdhaṁ bhargeṣu janapadeṣu cārikāṁ caritum, sa cīvarakāṇi gṛhṇātu iti |<br>
<a class='ref vai' id='vai112.031' href='#vai112.031'>Vai 112.031</a> atha bhagavān dānto dāntaparivāraḥ śāntaḥ śāntaparivāro mukto muktaparivāra āśvasta āśvastaparivāro vinīto vinītaparivāro ’rhannarhatparivāro vītarāgo vītarāgaparivāraḥ prāsādikah <a class='ref vai' id='vai113.000' href='#vai113.000'>Vai 113.000</a>prasādikaparivāro vṛṣabha iva gogaṇaparivṛto gaja iva kalabhaparivṛtaḥ siṁha iva daṁṣṭṛgaṇaparivṛto haṁsarāja iva haṁsagaṇaparivṛtaḥ suparṇīva pakṣigaṇaparivṛto vipra iva śiṣyagaṇaparivṛtaḥ suvaidya ivāturagaṇaparivṛtaḥ śūra iva yodhagaṇaparivṛto deśika ivādhvagagaṇaparivṛtaḥ sārthavāha iva vaṇiggaṇaparivṛtaḥ śreṣṭhīva pauragaṇaparivṛtaḥ koṭṭarāja iva mantrigaṇaparivṛtaścakravartīva putrasahasraparivṛtaścandra iva nakṣatragaṇaparivṛtaḥ sūrya iva raśmisahasraparivṛto dhṛtarāṣṭra iva gandharvagaṇaparivṛto virūḍhaka iva kumbhāṇḍagaṇaparivṛto virūpakṣa iva nāgagaṇaparivṛto dhanada iva yakṣagaṇaparivṛto vemacitrīvāsuragaṇaparivṛtaḥ śakra iva tridaśagaṇaparivṛto brahmeva brahmakāyikagaṇaparivṛtaḥ stimati iva jalanidhiḥ sajala iva jaladharo vimada iva gajapariḥ sudāntendriyairasaṁkṣobhiteryāpathapracāro dvātriṁśatā mahāpuruṣalakṣaṇaiḥ samalaṁkṛto ’śītyānuvyañjanairvirājitagātro vyāmaprabhālaṁkṛtamūrtiḥ sūryasahasrātirekaprabho jaṅgama iva ratnaparvataḥ samantato bhadrako daśabhirbalaiścaturbhir vaiśāradyaistribhirāveṇikaiḥ smṛtyupasthānairmahākaruṇayā ca samanvāgata ājñātakauṇḍinyabāṣpamahānāmāniruddhaśāriputramaudgalyāyanakāśyapānandaraivataprabhṛtibhirmahāśrāvakaiḥ parivṛto ’nyena ca mahatā bhikṣusaṁghena yena śuśumāragiristenopasaṁkrāntaḥ |<br>
<a class='ref vai' id='vai113.013' href='#vai113.013'>Vai 113.013</a> anupūrveṇa cārikāṁ carañ śuśumāragirimanuprāptaḥ |<br>
<a class='ref vai' id='vai113.014' href='#vai113.014'>Vai 113.014</a> śuśumāragirau viharati bhīṣaṇikāvane mṛgadāve |<br>
aśrauṣuḥ śuśumāragirīyakā brāhmaṇagṛhapatayah—bhagavān bhargeṣu janapadeṣu cārikāṁ carañ śuśumāragirimanuprāptaḥ śuśumāragirau viharati bhīṣaṇikāvane mṛgadāva iti |<br>
<a class='ref vai' id='vai113.016' href='#vai113.016'>Vai 113.016</a> śrutvā ca punaḥ saṁghāt saṁghaṁ pūgātpūgaṁ saṁgamya śuśumāragirer niṣkramya yena bhagavāṁstenopasaṁkrāntāḥ |<br>
<a class='ref vai' id='vai113.017' href='#vai113.017'>Vai 113.017</a> upasaṁkramya bhagavataḥ pādau śirasā vanditvā ekānte niṣaṇṇāḥ |<br>
<a class='ref vai' id='vai113.018' href='#vai113.018'>Vai 113.018</a> śuśumāragirīyakān brāhamaṇagṛhapatīn dharmyayā kathayā saṁdarśayati samādāpayati samuttejayati saṁpraharṣayati |<br>
<a class='ref vai' id='vai113.019' href='#vai113.019'>Vai 113.019</a> anekaparyāyeṇa dharmyayā kathayā saṁdarśya samādāpayati samuttejayati saṁpraharṣya tūṣṇīm |<br>
<a class='ref vai' id='vai113.020' href='#vai113.020'>Vai 113.020</a> atha śuśumāragirīyakā brāhmaṇagṛhapataya utthāyāsanādekāṁsamuttarāsaṅgaṁ kṛtvā yena bhagavāṁstenāñjaliṁ praṇamya bhagavantamidamavocan—adhivāsayatvasmākaṁ bhagavāñ śvo ’ntargṛhe bhaktena sārdhaṁ bhikṣusaṁghena |<br>
<a class='ref vai' id='vai113.022' href='#vai113.022'>Vai 113.022</a> adhivāsayati bhagavāñ śuśumāragirīyakānāṁ brāhmaṇagṛhapatīnāṁ tūṣṇībhāvena |<br>
<a class='ref vai' id='vai113.023' href='#vai113.023'>Vai 113.023</a> atha śuśumāragirīyakā brāhmaṇagṛhapatayo bhagavatastūṣṇībhāvenādhivāsanāṁ viditvā bhagavato bhāṣitamabhinandyānumodya bhagavataḥ pādau śirasā vanditvā bhagavato ’ntikāt prakrāntāḥ |<br>
<a class='ref vai' id='vai113.025' href='#vai113.025'>Vai 113.025</a> atha śuśumāragirīyakā brāhmaṇagṛhapatayastāmeva rātriṁ śuci praṇītaṁ khādanīyabhojanīyaṁ samudānīya kālyamevotthāya āsanakāni prajñapya udakamaṇīn pratiṣṭhāpya bhagavato dūtena kālamārocayanti—samayo bhadanta, sajjaṁ bhaktam yasyedānīṁ bhagavān kālaṁ manyata iti |<br>
<a class='ref vai' id='vai113.028' href='#vai113.028'>Vai 113.028</a> atha bhagavān pūrvāhṇe nivāsya pātracīvaramādāya bhikṣugaṇaparivṛto bhikṣusaṁghapuraskṛto yena śuśumāragirīyakānāṁ brāhmaṇagṛhapatīnāṁ bhaktābhisārastenopasaṁkrāntaḥ |<br>
<a class='ref vai' id='vai113.030' href='#vai113.030'>Vai 113.030</a> upasaṁkramya prajñapta evāsane niṣaṇṇaḥ |<br>
śuśumāragirīyakā brāhmaṇagṛhapatayaḥ sukhopaniṣaṇṇaṁ buddhapramukhaṁ bhikṣusaṁghaṁ viditvā śucinā praṇītena khādanīyabhojanīyena svahastena saṁtarpayanti saṁpravārayanti |<br>
<a class='ref vai' id='vai113.032' href='#vai113.032'>Vai 113.032</a> anekaparyāyeṇa śucinā praṇītena khādanīyena <a class='ref vai' id='vai114.000' href='#vai114.000'>Vai 114.000</a>bhojanīyena svahastaṁ saṁtarpya saṁpravārya bhagavantaṁ bhuktavantaṁ viditvā dhautahastamapanītapātraṁ nīcataramāsanaṁ gṛhītvā bhagavataḥ purastānniṣaṇṇā dharmaśravaṇāya |<br>
<a class='ref vai' id='vai114.002' href='#vai114.002'>Vai 114.002</a> atha bhagavāñ śuśumāragirīyakān brāhmaṇagṛhapatīn dharmyayā kathayā saṁdarśayati samādāpayati samuttejayati saṁpraharṣayati |<br>
<a class='ref vai' id='vai114.004' href='#vai114.004'>Vai 114.004</a> anekaparyāyeṇa dharmyayā kathayā saṁdarśya samādāpya samuttejya saṁpraharṣya tūṣṇīm |<br>
|<br>
<a class='ref vai' id='vai114.005' href='#vai114.005'>Vai 114.005</a> atha śuśumāragirīyakā brāhmaṇagṛhapatayo bhagavantamidamavocat—bhagavatā bhadanta nānādeśeṣu nānādhiṣṭhāneṣu te te duṣṭanāgā duṣṭayakṣāśca vinītāḥ |<br>
<a class='ref vai' id='vai114.006' href='#vai114.006'>Vai 114.006</a> ayaṁ bhadanta aśvatīrthiko nāgo ’smākamavairāṇāṁ vairī asapatnānāṁ sapatno ’drugdhānāṁ drugdhaḥ |<br>
<a class='ref vai' id='vai114.007' href='#vai114.007'>Vai 114.007</a> nityamasmākaṁ jātāni jātāni śasyāni vināśayati, strīpuruṣadārakadārikāgomahiṣānajaiḍakāṁśca |<br>
<a class='ref vai' id='vai114.008' href='#vai114.008'>Vai 114.008</a> aho bata bhagavāṁstaṁ vinayedanukampāmupādāyeti |<br>
<a class='ref vai' id='vai114.009' href='#vai114.009'>Vai 114.009</a> adhivāsayati bhagavāñ śuśumāragirīyakānāṁ brāhmaṇagṛhapatīnām |<br>
<a class='ref vai' id='vai114.010' href='#vai114.010'>Vai 114.010</a> tūṣṇībhāvenādhivāsayati |<br>
atha bhagavāñ śuśumāragirīyakānāṁ brāhmaṇagṛhapatīnāṁ tūṣṇībhāvenādhivāsya utthāyāsanāt prakrāntaḥ |<br>
<a class='ref vai' id='vai114.011' href='#vai114.011'>Vai 114.011</a> atha bhagavān vihāraṁ gatvā purastādbhikṣusaṁghasya prajñapta evāsane niṣaṇṇaḥ |<br>
<a class='ref vai' id='vai114.012' href='#vai114.012'>Vai 114.012</a> niṣadya bhagavānāyuṣmantamānandamāmantrayate—gaccha ānanda, bhikṣūṇāmevamārocaya, śalākāṁ cāraya—yo yuṣmākamutsahate aśvatīrthikaṁ nāgaṁ vinetum, sa śalākāṁ gṛhṇātu iti |<br>
<a class='ref vai' id='vai114.014' href='#vai114.014'>Vai 114.014</a> evaṁ bhadantetyāyuṣmānānando bhagavataḥ pratiśrutya bhikṣusaṁghasyārocayitvā buddhapramukhe bhikṣusaṁghe śalākāṁ cārayitumārabdhaḥ |<br>
<a class='ref vai' id='vai114.015' href='#vai114.015'>Vai 114.015</a> bhagavatā śalākā na gṛhītā |<br>
sthavirā bhikṣavaḥ samanvāhartuṁ saṁvṛttāh—kimarthaṁ bhagavatā śalākā na gṛhītā iti? paśyantyāyuṣmataḥ svāgatasya guṇodbhāvanāṁ kartukāmaḥ |<br>
<a class='ref vai' id='vai114.017' href='#vai114.017'>Vai 114.017</a> tairapi na gṛhītā |<br>
āyuṣmān svāgataḥ samanvāhartuṁ pravṛttah—kiṁ kāraṇaṁ bhagavatā śalākā na gṛhītā sthavirasthaviraiśca bhikṣubhiriti? paśyati mama guṇodbhāvanāṁ kartukāmaḥ |<br>
<a class='ref vai' id='vai114.019' href='#vai114.019'>Vai 114.019</a> tacchāsturmanorathaṁ pūrayāmi, gṛhṇāmi śalākāmiti |<br>
tenārdhāsanaṁ muktvā gajabhujasadṛśaṁ bāhumabhiprasārya śalākā gṛhītā |<br>
<a class='ref vai' id='vai114.020' href='#vai114.020'>Vai 114.020</a> jānakāḥ pṛcchakā buddhā bhagavantaḥ |<br>
<a class='ref vai' id='vai114.021' href='#vai114.021'>Vai 114.021</a> pṛcchati buddho bhagavānāyuṣmantamānandam—katareṇānanda bhikṣuṇā śalākā gṛhīteti? sa kathayati—svāgatena bhadanteti |<br>
<a class='ref vai' id='vai114.022' href='#vai114.022'>Vai 114.022</a> bhagavānāha—gaccha ānanda, svāgataṁ bhikṣumevaṁ vada—duṣṭanāgo ’sau, kāyendriyaṁ te rakṣitavyamiti |<br>
<a class='ref vai' id='vai114.023' href='#vai114.023'>Vai 114.023</a> evaṁ bhadantetyāyuṣmānānando bhagavataḥ pratiśrutya yenāyuṣmān svāgatastenopasaṁkrāntaḥ |<br>
<a class='ref vai' id='vai114.024' href='#vai114.024'>Vai 114.024</a> upasaṁkramyāyuṣmantaṁ svāgatamidamavocat—āyuṣman svāgata, bhagavānevamāha—duṣṭanāgo ’sau, kāyendriyaṁ te rakṣitavyamiti |<br>
<a class='ref vai' id='vai114.025' href='#vai114.025'>Vai 114.025</a> sa kathayati—āyuṣmannānanda akopyā śāsturājñā |<br>
<a class='ref vai' id='vai114.026' href='#vai114.026'>Vai 114.026</a> api tu yādṛśo ’śvatīrthiko nāgaḥ, īdṛśānāṁ nāgānāmikṣuveṇunaḍavadyadi pūrṇo jambudvīpaḥ syāt, tathāpi me te romāpi neñjayituṁ samarthāḥ syuḥ, prāgevāśvatīrthiko nāgaḥ kāyendriyasyoparodhaṁ kariṣyatīti |<br>
<a class='ref vai' id='vai114.028' href='#vai114.028'>Vai 114.028</a> āyuṣmānānanda ārogyamityuktvā prakrāntaḥ |<br>
|<br>
<a class='ref vai' id='vai114.029' href='#vai114.029'>Vai 114.029</a> athāyuṣmān svāgatastasyā eva rātreratyayātpūrvāhṇe nivāsya pātracīvaramādāya śuśumāragiriṁ piṇḍāya prāvikṣat |<br>
<a class='ref vai' id='vai114.030' href='#vai114.030'>Vai 114.030</a> śuśumāragiriṁ piṇḍāya caritvā yenāśvatīrthikasya nāgasya bhavanaṁ tenopasaṁkrāntaḥ |<br>
<a class='ref vai' id='vai114.031' href='#vai114.031'>Vai 114.031</a> adrākṣīdaśvatīrthiko nāga āyuṣmantaṁ svāgataṁ dūrādeva |<br>
dṛṣṭvā ca punaḥ saṁlakṣayati—kimanene śramaṇakena mama mṛtipravṛttir yena me bhavanamāgacchatīti? punaḥ saṁlakṣayati—<a class='ref vai' id='vai115.000' href='#vai115.000'>Vai 115.000</a>āganturayam, āgacchatu tāvaditi |<br>
<a class='ref vai' id='vai115.001' href='#vai115.001'>Vai 115.001</a> athāyuṣmān svāgatastasya hradaṁ gatvā pātracīvaramekāntamupasaṁkṣipya pādau prakṣālya hastau nirmādya pānīyaṁ parisrāvya jīrṇaparṇakāni samudānīya niṣadya bhaktakṛtyaṁ kartumārabdhaḥ |<br>
<a class='ref vai' id='vai115.003' href='#vai115.003'>Vai 115.003</a> aśvatīrthikena nāgenāsāvatithiriti kṛtvādhyupekṣitaḥ |<br>
āyuṣmān svāgataḥ saṁlakṣayati—nāsaṁkṣobhitā duṣṭanāgā damathamāgacchanti |<br>
<a class='ref vai' id='vai115.004' href='#vai115.004'>Vai 115.004</a> saṁkṣobhayāmyenamiti |<br>
tena pātraṁ pakṣālya tatpātrodakaṁ tasmin hrade prakṣiptam |<br>
<a class='ref vai' id='vai115.005' href='#vai115.005'>Vai 115.005</a> sa saṁkṣubdhaḥ |<br>
sa saṁlakṣayati—ayaṁ mayā śramaṇa āgacchannadhyupekṣitaḥ, bhuñjāno ’pyupekṣitaḥ, anena mama bhavane ucchiṣṭodakaṁ choritam |<br>
<a class='ref vai' id='vai115.007' href='#vai115.007'>Vai 115.007</a> nāmāvaśeṣamenaṁ karomīti tīvreṇa paryavasthānena paryavasthitaḥ |<br>
uparivihāyasamabhyudgamya āyuṣmataḥ svāgatasyopari cakrakaṇapaparaśubhindipālādīni praharaṇāni kṣeptumārabdhaḥ |<br>
<a class='ref vai' id='vai115.008' href='#vai115.008'>Vai 115.008</a> āyuṣmān svāgato maitrīsamāpannaḥ |<br>
<a class='ref vai' id='vai115.009' href='#vai115.009'>Vai 115.009</a> tānyasya divyānyutpalapadmakumudapuṇḍarīkamandārakāṇi puṣpāṇi bhūtvā kāye nipatanti |<br>
<a class='ref vai' id='vai115.010' href='#vai115.010'>Vai 115.010</a> aśvatīrthiko nāgo ’ṅgāravarṣamutsraṣṭumārabdhaḥ |<br>
tadapi divyāni puṣpāṇi māndārakāṇi bhūtvā kāye nipatitumārabdham |<br>
<a class='ref vai' id='vai115.011' href='#vai115.011'>Vai 115.011</a> aśvatīrthiko nāgaḥ pāṁsu varṣitumārabdhaḥ |<br>
<a class='ref vai' id='vai115.012' href='#vai115.012'>Vai 115.012</a> tadapi divyānyagurucūrṇāni tamālapatracūrṇāni bhūtvā nipatitumārabdham |<br>
<a class='ref vai' id='vai115.013' href='#vai115.013'>Vai 115.013</a> aśvatīrthiko nāgaḥ krodhaparyavasthānānubhāvāddhūmayitumārabdhaḥ |<br>
āyuṣmānapi svāgata ṛddhyanubhāvāddhūmayitumārabdhaḥ |<br>
<a class='ref vai' id='vai115.014' href='#vai115.014'>Vai 115.014</a> aśvatīrthiko nāgaḥ krodhaparyavasthānānubhāvāt prajvalitaḥ |<br>
<a class='ref vai' id='vai115.015' href='#vai115.015'>Vai 115.015</a> āyuṣmānapi svāgatastejodhātuṁ samāpannaḥ |<br>
iti tatrāśvatīrthikasya nāgasya krodhasyānubhāvenāyuṣmataḥ svāgatasya ṛddhyanubhāvena mahānavabhāsaḥ prādurbhūto yaṁ dṛṣṭvā śuśumāragirīyakā brāhmaṇagṛhapatayaḥ saṁbhrāntāh itaścāmutaśca nirīkṣitumārabdhāḥ |<br>
<a class='ref vai' id='vai115.017' href='#vai115.017'>Vai 115.017</a> kathayanti—eṣa bhavanto bhagavānaśvatīrthikaṁ nāgaṁ vinayati, āgacchata paśyāma iti |<br>
<a class='ref vai' id='vai115.018' href='#vai115.018'>Vai 115.018</a> anekāni prāṇaśatasahasrāṇi nirgatāni |<br>
<a class='ref vai' id='vai115.019' href='#vai115.019'>Vai 115.019</a> bhikṣavo ’pi tamudārāvabhāsaṁ tatrasthā eva nirīkṣitumārabdhāḥ |<br>
tatra bhagavān bhikṣūnāmantrayate sma—eṣo ’gro me bhikṣavo bhikṣūṇāṁ mama śrāvakāṇāmabhīkṣṇaṁ tejodhātuṁ samāpadyamānānām yaduta svāgato bhikṣuriti |<br>
<a class='ref vai' id='vai115.021' href='#vai115.021'>Vai 115.021</a> yadāśvatīrthiko nāgo vigatamadadarpaḥ kṣīṇapraharaṇaśca saṁvṛttaḥ, tadā niṣpalāyitumārabdhaḥ |<br>
<a class='ref vai' id='vai115.022' href='#vai115.022'>Vai 115.022</a> āyuṣmatā svāgatena samantato ’gnir nirmitaḥ |<br>
aśvatīrthako nāgo yām yāṁ diśaṁ gacchati, tāṁ tāṁ diśamādīptāṁ pradīptāṁ saṁprajvalitāmekajvālībhūtāṁ paśyati |<br>
<a class='ref vai' id='vai115.023' href='#vai115.023'>Vai 115.023</a> sa itaścāmutaśca nairmāṇikenāgninā paryākulīkṛto ’trāṇaḥ sarvamaśāntaṁ paśyati nānyatrāyuṣmata eva svāgatasya samīpaṁ śāntaṁ śītibhūtam |<br>
<a class='ref vai' id='vai115.025' href='#vai115.025'>Vai 115.025</a> sa yenāyuṣmān svāgatastenopasaṁkrāntaḥ |<br>
upasaṁkramya āyuṣmantaṁ svāgatamidamavocat—ahaṁ bhadanta svāgata |<br>
<a class='ref vai' id='vai115.026' href='#vai115.026'>Vai 115.026</a> kiṁ māṁ viheṭhayasīti? sa kathayati—jarādharmā nāhaṁ tvāṁ viheṭhayāmi, api tu tvameva māṁ viheṭhayasi |<br>
<a class='ref vai' id='vai115.027' href='#vai115.027'>Vai 115.027</a> yadi mayā evaṁvidhā guṇagaṇā nādhigatā abhaviṣyan, adyāhaṁ tvayā nāmāvaśeṣaḥ kṛto ’bhaviṣyamiti |<br>
<a class='ref vai' id='vai115.028' href='#vai115.028'>Vai 115.028</a> sa kathayati—bhadanta svāgata, ājñāpayatu, kiṁ mayā karaṇīyam? bhadramukha, bhagavato ’ntikaṁ gatvā śaraṇagamanaśikṣāpadāni gṛhāṇeti |<br>
<a class='ref vai' id='vai115.030' href='#vai115.030'>Vai 115.030</a> sa kathayati—bhadanta svāgata, śobhanam, evaṁ karomīti |<br>
athāyuṣmān svāgato ’śvatīrthanāgamādāya yena bhagavāṁstenopasaṁkrāntaḥ |<br>
<a class='ref vai' id='vai115.031' href='#vai115.031'>Vai 115.031</a> upasaṁkramya bhagavataḥ pādau śirasā vanditvā ekānte niṣaṇṇaḥ |<br>
<a class='ref vai' id='vai115.032' href='#vai115.032'>Vai 115.032</a> ekāntaniṣaṇṇa āyuṣmān svāgato bhagavantamidamavocat—ayaṁ so ’śvatīrthiko<a class='ref vai' id='vai116.000' href='#vai116.000'>Vai 116.000</a> nāga iti |<br>
<a class='ref vai' id='vai116.001' href='#vai116.001'>Vai 116.001</a> tatra bhagavānaśvatīrthikaṁ nāgamāmantrayate—tvaṁ tāvadbhadramukha, pūrvakeṇa duścaritena pratyavarāyāṁ tiryagyonau upapannaḥ |<br>
<a class='ref vai' id='vai116.002' href='#vai116.002'>Vai 116.002</a> sa tvametarhi hataprahataniviṣṭaḥ paraprāṇaharaḥ paraprāṇoparodhena jīvikāṁ kalpayasi |<br>
<a class='ref vai' id='vai116.003' href='#vai116.003'>Vai 116.003</a> itaścyutasya te kā gatirbhaviṣyati, kā upapattiḥ, ko ’bhisamparāyah? iti |<br>
<a class='ref vai' id='vai116.004' href='#vai116.004'>Vai 116.004</a> sa kathayati—bhagavan, ājñāpaya, kiṁ mayā karaṇīyamiti |<br>
<a class='ref vai' id='vai116.005' href='#vai116.005'>Vai 116.005</a> bhagavānāha—mamāntikāccharaṇaśikṣāpadāni gṛhāṇa, śuśumāragirīyakānāṁ ca brāhmaṇagṛhapatīnāmabhayamanuprayaccheti |<br>
<a class='ref vai' id='vai116.006' href='#vai116.006'>Vai 116.006</a> sa kathayati—eṣo ’haṁ bhagavantaṁ śaraṇaṁ gacchāmi, śikṣāpadāni ca gṛhṇāmi, adyāgreṇa ca śuśumāragirīyakānāṁ ca brāhmaṇagṛhapatīnāmabhayamanuprayacchāmīti |<br>
<a class='ref vai' id='vai116.008' href='#vai116.008'>Vai 116.008</a> atha śuśumāragirīyakā brāhmaṇagṛhapatayaḥ prabhūtamabhisāraṁ gṛhītvā yena bhagavāṁstenopasaṁkrāntāḥ |<br>
<a class='ref vai' id='vai116.009' href='#vai116.009'>Vai 116.009</a> upasaṁkramya bhagavataḥ pādau śirasā vanditvā ekānte niṣaṇṇāḥ |<br>
ekāntaniṣaṇṇāḥ śuśumāragirīyakā brāhmaṇagṛhapatayo bhagavantamidamavocat—bhagavatā bhadanta aśvatīrthiko nāgo vinītah? bhagavānāha—na mayā brāhmaṇagṛhapatayo ’śvatīrthako nāgo vinītaḥ, api tu svāgatena bhikṣuṇā |<br>
<a class='ref vai' id='vai116.012' href='#vai116.012'>Vai 116.012</a> katamena bhadanta? ihanivāsinaiva bodhasya gṛhapateḥ putreṇa |<br>
saṁpattikāmo loko vipattipratikūlaḥ |<br>
<a class='ref vai' id='vai116.013' href='#vai116.013'>Vai 116.013</a> tatraike kathayanti—asmākamasau bhrātuḥ putro bhavati |<br>
apare kathayanti—asmākaṁ bhagineya iti |<br>
<a class='ref vai' id='vai116.014' href='#vai116.014'>Vai 116.014</a> apare kathayanti—asmākaṁ vayasyaputra iti |<br>
atha śuśumāragirīyakā brāhmaṇagṛhapataya utthāyāsanādekāṁsamuttarāsaṅgaṁ kṛtvā yena bhagavāṁstenāñjaliṁ praṇamya bhagavantamidamavocan—adhivāsayatvasmākaṁ bhagavān bhadantasvāgatamāgamya bhaktaṁ saptāhena sārdhaṁ bhikṣusaṁgheneti |<br>
<a class='ref vai' id='vai116.017' href='#vai116.017'>Vai 116.017</a> adhivāsayati bhagavāñ śuśumāragirīyakānāṁ brāhmaṇagṛhapatīnāṁ tūṣṇībhāvena |<br>
<a class='ref vai' id='vai116.018' href='#vai116.018'>Vai 116.018</a> atha śuśumāragirīyakā brāhmaṇagṛhapatayo bhagavatastūṣṇībhāvenādhivāsanāṁ viditvā bhagavataḥ pādau śirasā vanditvā bhagavato ’ntikāt prakrāntāḥ |<br>
|<br>
<a class='ref vai' id='vai116.020' href='#vai116.020'>Vai 116.020</a> śuśumāragirau anyatamo brāhmaṇa ahituṇḍiko bodhasya gṛhapatervayasyaḥ |<br>
so ’śvatīrthikasya nāgasya bhayānniṣpalāyya śrāvastīṁ gataḥ |<br>
<a class='ref vai' id='vai116.021' href='#vai116.021'>Vai 116.021</a> sa rājñā prasenajitā kauśalena hastimadhyasyopari viśvāsikaḥ sthāpitaḥ |<br>
<a class='ref vai' id='vai116.022' href='#vai116.022'>Vai 116.022</a> sa kenacideva karaṇīyena śuśumāragirimanuprāptaḥ |<br>
tena śrutam yathā svāgatena bhikṣuṇā bodhasya gṛhapateḥ putreṇāśvatīrthiko nāgo vinīta iti |<br>
<a class='ref vai' id='vai116.023' href='#vai116.023'>Vai 116.023</a> śrutvā ca punaryenāyuṣmān svāgatastenopasaṁkrāntaḥ |<br>
<a class='ref vai' id='vai116.024' href='#vai116.024'>Vai 116.024</a> upasaṁkramyāyuṣmataḥ svāgatasya pādau śirasā vanditvā ekānte niṣaṇṇaḥ |<br>
<a class='ref vai' id='vai116.025' href='#vai116.025'>Vai 116.025</a> sa brāhmaṇa āyuṣmantaṁ svāgatamidamavocat—adhivāsayatu me āryasvāgata śvo ’ntargṛhe bhakteneti |<br>
<a class='ref vai' id='vai116.026' href='#vai116.026'>Vai 116.026</a> āyuṣmāan svāgataḥ kathayati—brāhmaṇa, māmāgamya śuśumāragirīyakairbrāhmaṇagṛhapatibhirbuddhapramukho bhikṣusaṁgho bhaktena saptāhenopanimantritaḥ |<br>
<a class='ref vai' id='vai116.027' href='#vai116.027'>Vai 116.027</a> nāhamadhivāsayāmi |<br>
<a class='ref vai' id='vai116.028' href='#vai116.028'>Vai 116.028</a> brāhmaṇaḥ kathayati—ārya, yadi sāmprataṁ nādhivāsayasi, yadā śrāvastīgato bhavasi, tadā mama gṛhe tatprathamataḥ piṇḍapātaḥ paribhoktavya iti |<br>
<a class='ref vai' id='vai116.029' href='#vai116.029'>Vai 116.029</a> kathayati—evamastu iti |<br>
brāhmaṇaḥ pādābhivandanaṁ kṛtvā prakrāntaḥ |<br>
<a class='ref vai' id='vai116.030' href='#vai116.030'>Vai 116.030</a> atha bhagavān yathābhiramyaṁ śuśumāragirau vihṛtya yena śrāvastī tena cārikāṁ prakrāntaḥ |<br>
<a class='ref vai' id='vai116.031' href='#vai116.031'>Vai 116.031</a> anupūrveṇa cārikāṁ carañ śrāvastīmanuprāptaḥ |<br>
śrāvastyāṁ viharati jetavane ’nāthapiṇḍadasyārāme |<br>
<a class='ref vai' id='vai116.032' href='#vai116.032'>Vai 116.032</a> aśrauṣīdanāthapiṇḍado gṛhapatirbhagavān bhargeṣu janapadacārikām<a class='ref vai' id='vai117.000' href='#vai117.000'>Vai 117.000</a> carañ śrāvastīmanuprāptaḥ, ihaiva viharatyasmākamevārāma iti |<br>
<a class='ref vai' id='vai117.001' href='#vai117.001'>Vai 117.001</a> śrutvā ca punaḥ śrāvastyā niṣkramya yena bhagavāṁstenopasaṁkrāntaḥ |<br>
<a class='ref vai' id='vai117.002' href='#vai117.002'>Vai 117.002</a> upasaṁkramya bhagavataḥ pādau śirasā vanditvā ekānte niṣaṇṇaḥ |<br>
<a class='ref vai' id='vai117.003' href='#vai117.003'>Vai 117.003</a> ekāntaniṣaṇṇamanāthapiṇḍadaṁ gṛhapatiṁ bhagavān dharmyayā kathayā saṁdarśayati samādāpayati samuttejayati saṁpraharṣayati |<br>
<a class='ref vai' id='vai117.004' href='#vai117.004'>Vai 117.004</a> anekaparyāyeṇa dharmyayā kathayā saṁdarśya samādāpya samuttejya saṁpraharṣya tūṣṇīm |<br>
<a class='ref vai' id='vai117.005' href='#vai117.005'>Vai 117.005</a> anāthapiṇḍado gṛhapatirutthāyāsanādekāṁsamuttarāsaṅgaṁ kṛtvā yena bhagavāṁstenāñjaliṁ praṇamya bhagavantamidamavocat—adhivāsayatu me bhagavāñ śvo ’ntargṛhe bhaktena sārdhaṁ bhikṣusaṁgheneti |<br>
<a class='ref vai' id='vai117.007' href='#vai117.007'>Vai 117.007</a> adhivāsayati bhagavānanāthapiṇḍadasya gṛhapatestūṣṇībhāvena |<br>
<a class='ref vai' id='vai117.008' href='#vai117.008'>Vai 117.008</a> athānāthapiṇḍado gṛhapatirbhagavatastūṣṇībhāvenādhivāsanāṁ viditvā bhagavato bhāṣitamabhinandyānumodya bhagavataḥ pādau śirasā vanditvā bhagavato ’ntikāt prakrāntaḥ |<br>
<a class='ref vai' id='vai117.010' href='#vai117.010'>Vai 117.010</a> aśrauṣīt sa brāhmaṇo bhagavān bhargeṣu janapadacārikāṁ carannihānuprāpta ihaiva viharati jetavane ’nāthapiṇḍadasyārāma iti |<br>
<a class='ref vai' id='vai117.011' href='#vai117.011'>Vai 117.011</a> śrutvā ca punaryenāyuṣmān svāgatastenopasaṁkrāntaḥ |<br>
upasaṁkramyāyuṣmantaṁ svāgatamidamavocat—adhivāsayatu me āryaḥ śvo ’ntargṛhe bhakteneti |<br>
<a class='ref vai' id='vai117.012' href='#vai117.012'>Vai 117.012</a> adhivāsayatyāyuṣmān svāgatastasya brāhmaṇasya tūṣṇībhāvena |<br>
<a class='ref vai' id='vai117.013' href='#vai117.013'>Vai 117.013</a> atha sa brāhmaṇa āyuṣmantaḥ svāgatasya tūṣṇībhāvenādhivāsanāṁ viditvā utthāyāsanāt prakrāntaḥ |<br>
<a class='ref vai' id='vai117.014' href='#vai117.014'>Vai 117.014</a> athānāthapiṇḍado gṛhapatistāmeva rātriṁ śuci praṇītaṁ khādanīyabhojanīyaṁ samudānīya kālyamevotthāya āsanāni prajñapya udakamaṇīn pratiṣṭhāpya bhagavato dūtena kālamārocayati—samayo bhadanta, sajjaṁ bhaktam yasyedānīṁ bhagavān kālaṁ manyata iti |<br>
<a class='ref vai' id='vai117.017' href='#vai117.017'>Vai 117.017</a> atha bhagavān pūrvāhṇe nivāsya pātracīvaramādāya bhikṣugaṇaparivṛto bhikṣusaṁghapuraskṛto yenānāthapiṇḍadasya niveśanaṁ tenopasaṁkrāntaḥ |<br>
<a class='ref vai' id='vai117.018' href='#vai117.018'>Vai 117.018</a> tenāpi brāhmaṇenāyuṣmataḥ svāgatasya praṇīta āhāraḥ sajjīkṛtaḥ |<br>
<a class='ref vai' id='vai117.019' href='#vai117.019'>Vai 117.019</a> āyuṣmānapi svāgataḥ pūrvāhṇe nivāsya pātracīvaramādāya yena tasya brāhmaṇasya niveśanaṁ tenopasaṁkrāntaḥ |<br>
<a class='ref vai' id='vai117.020' href='#vai117.020'>Vai 117.020</a> upasaṁkramya prajñapta evāsane niṣaṇṇaḥ |<br>
<a class='ref vai' id='vai117.021' href='#vai117.021'>Vai 117.021</a> ekāntaniṣaṇṇa āyuṣmān svāgatastena brāhmaṇena praṇītenāhāreṇa saṁtarpitaḥ |<br>
sa brāhmaṇaḥ saṁlakṣayati—āryeṇa svāgatena praṇīta āhāraḥ paribhuktaḥ, no jarayiṣyati, pānakamasmai prayacchāmi |<br>
<a class='ref vai' id='vai117.023' href='#vai117.023'>Vai 117.023</a> iti viditvā āyuṣmantaṁ svāgatamidamavocat—ārya, praṇītaste āhāraḥ paribhuktaḥ |<br>
<a class='ref vai' id='vai117.024' href='#vai117.024'>Vai 117.024</a> pānakaṁ piba |<br>
pānaṁ jarayiṣyatīti |<br>
sa kathayati—śobhanam |<br>
evaṁ karomīti |<br>
tena pānakaṁ sajjīkṛtya hastimadādaṅguliḥ prakṣiptā |<br>
<a class='ref vai' id='vai117.025' href='#vai117.025'>Vai 117.025</a> asamanvāhṛtyārhatāṁ jñānadarśanaṁ na pravartate |<br>
āyuṣmatā svāgatena tatpānakaṁ pītam |<br>
<a class='ref vai' id='vai117.026' href='#vai117.026'>Vai 117.026</a> tato dakṣiṇādeśanāṁ kṛtvā prakrāntaḥ śrāvastīvīthīṁ kiliñjacchannām |<br>
<a class='ref vai' id='vai117.027' href='#vai117.027'>Vai 117.027</a> sa tāmatikrānta ātapena spṛṣṭo madyakṣiptaḥ pṛthivyāṁ nipatitaḥ |<br>
asaṁmoṣadharmaṇo buddhā bhagavantaḥ |<br>
<a class='ref vai' id='vai117.028' href='#vai117.028'>Vai 117.028</a> bhagavatā suparṇikā kuṭir nirmitā—maitaṁ kaścid dṛṣṭvā śāsane ’prasādaṁ pravedayiṣyatīti |<br>
<a class='ref vai' id='vai117.029' href='#vai117.029'>Vai 117.029</a> anāthapiṇḍadaḥ sukhopaniṣaṇṇaṁ buddhapramukhaṁ bhikṣusaṁghaṁ viditvā śucinā praṇītena khādanīyena svahastena saṁtarpayati saṁpravārayati |<br>
<a class='ref vai' id='vai117.030' href='#vai117.030'>Vai 117.030</a> anekaparyāyeṇa svahastaṁ saṁtarpya saṁpravārya bhagavantaṁ bhuktavantaṁ viditvā dhautahastamapanītapātraṁ nīcataramāsanaṁ gṛhītvā bhagavataḥ purastānniṣaṇṇo dharmaśravaṇāya |<br>
<a class='ref vai' id='vai117.032' href='#vai117.032'>Vai 117.032</a> atha bhagavānanāthapiṇḍadaṁ gṛhapatiṁ dharmyayā kathayā <a class='ref vai' id='vai118.000' href='#vai118.000'>Vai 118.000</a>saṁdarśya samādāpya samuttejya saṁpraharṣyotthāyāsanāt prakrāntaḥ |<br>
<a class='ref vai' id='vai118.001' href='#vai118.001'>Vai 118.001</a> anupūrveṇa tatpradeśanuprāptaḥ |<br>
<a class='ref vai' id='vai118.002' href='#vai118.002'>Vai 118.002</a> atha bhagavāṁstān ṛddhyabhisaṁskārān pratiprasrabhya bhikṣūnāmantrayate sma—ayaṁ sa bhikṣavaḥ svāgato bhikṣuryenāśvatrīrthiko nāgastāvaccaṇḍo vinītaḥ |<br>
<a class='ref vai' id='vai118.003' href='#vai118.003'>Vai 118.003</a> kimidānīmeṣa śakto durbhuktasyāpi viṣamapanetum? no bhadanta iti |<br>
<a class='ref vai' id='vai118.004' href='#vai118.004'>Vai 118.004</a> bhikṣavaḥ, ime cānye cādīnavā madyapāne |<br>
tasmānna bhikṣuṇā madyaṁ pātavyaṁ dātavyaṁ vā |<br>
<a class='ref vai' id='vai118.005' href='#vai118.005'>Vai 118.005</a> atha bhagavānāyuṣmantaṁ svāgataṁ madyavaśāt suptamutthāpyedamavocat—svāgata, kimidam? asamanvāhāro bhagavan, asamanvāhāraḥ sugata |<br>
<a class='ref vai' id='vai118.006' href='#vai118.006'>Vai 118.006</a> tato bhagavānāyuṣmantaṁ svāgatamādāya vihāraṁ gatvā purastādbhikṣusaṁghasya prajñapta evāsane niṣaṇṇaḥ |<br>
<a class='ref vai' id='vai118.007' href='#vai118.007'>Vai 118.007</a> niṣadya bhikṣūnāmantrayate sma—māṁ bho bhikṣavaḥ śāstāramuddiśya bhavadbhirmadyamapeyamadeyamantataḥ kuśāgreṇāpi |<br>
|<br>
<a class='ref vai' id='vai118.009' href='#vai118.009'>Vai 118.009</a> bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuh—kiṁ bhadanta āyuṣmatā svāgatena karma kṛtam yenāḍhye kule mahādhane mahābhoge jātah? kiṁ karma kṛtam yena kroḍamallako jātaḥ, durāgata iti ca saṁjñā saṁvṛttā? kiṁ karma kṛtam yena bhagavataḥ śāsane pravrajya sarvakleśaprahāṇādarhattvaṁ sākṣātkṛtam, tejodhātuṁ samāpadyamānānāṁ cāgratāyāṁ nirdiṣṭah? bhagavānāha—svāgatenaiva bhikṣavo bhikṣuṇā karmāṇi kṛtānyupacitāni labdhasambhārāṇi pariṇatapratyayāni oghavatpratyupasthitānyavaśyabhāvīni |<br>
<a class='ref vai' id='vai118.014' href='#vai118.014'>Vai 118.014</a> svāgatena karmāṇi kṛtānyupacitāni |<br>
<a class='ref vai' id='vai118.015' href='#vai118.015'>Vai 118.015</a> ko ’nyaḥ pratyanubhaviṣyati? na bhikṣavaḥ karmāṇi kṛtānyupacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tu upātteṣveva skandhadhātvāyataneṣu karmāṇi kṛtānyupacitāni vipacyante śubhānyaśubhāni ca |<br>
<a class='ref vai' id='vai118.018' href='#vai118.018'>Vai 118.018</a> na praṇaśyanti karmāṇi kalpakoṭiśatairapi |<br>
<a class='ref vai' id='vai118.019' href='#vai118.019'>Vai 118.019</a> sāmagrīṁ prāpya kālaṁ ca phalanti khalu dehinām (10)|<br>
<a class='ref vai' id='vai118.020' href='#vai118.020'>Vai 118.020</a> bhūtapūrvaṁ bhikṣavo ’nyatamasmin karvaṭake gṛhapatiḥ prativasati āḍhyo mahādhano mahābhogo vistīrṇaviśālaparigraho vaiśravaṇadhanapratispardhī |<br>
<a class='ref vai' id='vai118.021' href='#vai118.021'>Vai 118.021</a> so ’pareṇa samayena suhṛtsambandhibāndhavaparivṛto ’ntarjanaparivṛtaścodyānabhūmiṁ nirgataḥ |<br>
<a class='ref vai' id='vai118.022' href='#vai118.022'>Vai 118.022</a> asati buddhānāmutpāde pratyekabuddhā loka utpadyante hīnadīnānukampakāḥ prāntaśayanāsanabhaktā ekadakṣiṇīyā lokasya |<br>
<a class='ref vai' id='vai118.023' href='#vai118.023'>Vai 118.023</a> yāvadanyatamaḥ pratyekabuddho janapadacārikāṁ caraṁstaṁ karvaṭakamanuprāptaḥ |<br>
<a class='ref vai' id='vai118.024' href='#vai118.024'>Vai 118.024</a> so ’dhvapariśramāddhātuvaiṣamyāśca glānaḥ piṇḍārthī tadudyānaṁ praviṣṭaḥ |<br>
<a class='ref vai' id='vai118.025' href='#vai118.025'>Vai 118.025</a> sa gṛhapatistaṁ dṛṣṭvā paryavasthitaḥ |<br>
tena pauruṣeyāṇāmājñā dattā—bhavantaḥ, niṣkāsayatainaṁ pravrajitamiti |<br>
<a class='ref vai' id='vai118.026' href='#vai118.026'>Vai 118.026</a> teṣāṁ na kaścidutsahate niṣkāsayitum |<br>
<a class='ref vai' id='vai118.027' href='#vai118.027'>Vai 118.027</a> tena gṛhapatinā bhūyasā paryavasthitena sa mahātmāa svayameva grīvāyāṁ gṛhītvā niṣkāsitaḥ, uktaśca—kroḍamallakānāṁ madhye prativaseti |<br>
<a class='ref vai' id='vai118.028' href='#vai118.028'>Vai 118.028</a> sa durbalaprāṇo bhūmau nipatitaḥ |<br>
sa saṁlakṣayati—hato ’yaṁ tapasvī gṛhapatirupahataśca |<br>
<a class='ref vai' id='vai118.029' href='#vai118.029'>Vai 118.029</a> abhyuddhāro ’sya kartavyaḥ |<br>
iti viditvā uparivihāyasamabhyudgamya jvalanatapanavarṣaṇavidyotanaprātihāryāṇi kartumārabdhaḥ |<br>
<a class='ref vai' id='vai118.030' href='#vai118.030'>Vai 118.030</a> āśu pṛthagjanasya riddhirāvarjanakarī |<br>
<a class='ref vai' id='vai118.031' href='#vai118.031'>Vai 118.031</a> sa mūlanikṛtta iva drumaḥ pādayor nipatya kathayati—avatarāvatara mahādakṣiṇīya, mama duścaritapaṅkanimagnasya hastoddhāramanuprayaccheti |<br>
<a class='ref vai' id='vai118.032' href='#vai118.032'>Vai 118.032</a> sa tasyānugrahārthamavatīrṇaḥ |<br>
tena tasya <a class='ref vai' id='vai119.000' href='#vai119.000'>Vai 119.000</a>pūjāsatkāraṁ kṛtvā praṇidhānaṁ kṛtam—yanmayā evaṁvidhe sadbhūtadakṣiṇīye ’pakāraḥ kṛtaḥ, mā asya karmaṇo bhāgī syām |<br>
<a class='ref vai' id='vai119.002' href='#vai119.002'>Vai 119.002</a> yattūpakāraḥ kṛtaḥ, anenāhaṁ kuśalamūlena āḍhye mahādhane mahābhoge kule jāyeyam, evaṁvidhānāṁ ca dharmāṇāṁ lābhī syām, prativiśiṣṭataraṁ cātaḥ śāstāramārāgayeyaṁ mā virāgayeyamiti |<br>
|<br>
<a class='ref vai' id='vai119.005' href='#vai119.005'>Vai 119.005</a> bhagavānāha—kiṁ kiṁ manyadhve bhikṣavo yo ’sau gṛhapatireva, asau svāgato bhikṣustena kālena tena samayena |<br>
<a class='ref vai' id='vai119.006' href='#vai119.006'>Vai 119.006</a> yadanena pratyekabuddhe kārāḥ kṛtāḥ, tenāḍhye mahādhane mahābhoge kule jātaḥ |<br>
<a class='ref vai' id='vai119.007' href='#vai119.007'>Vai 119.007</a> yadapakāraḥ kṛtaḥ, tena pañcajanmaśatāni kroḍamallako jātaḥ |<br>
yāvadetarhyapi caramabhaviko ’pi tatkroḍamallaka eva jātaḥ |<br>
<a class='ref vai' id='vai119.008' href='#vai119.008'>Vai 119.008</a> yatpraṇidhānaṁ kṛtam, tena mama śāsane pravrajya sarvakleśaprahāṇādarhattvaṁ sākṣātkṛtam |<br>
<a class='ref vai' id='vai119.009' href='#vai119.009'>Vai 119.009</a> ahamanena pratyekabuddhakoṭiśatasahasrebhyaḥ prativiśiṣṭataraḥ śāstā ārāgito na virāgitaḥ |<br>
<a class='ref vai' id='vai119.010' href='#vai119.010'>Vai 119.010</a> bhūyo ’pi kāśyape bhagavati samyaksambuddhe pravrajito babhūva |<br>
<a class='ref vai' id='vai119.011' href='#vai119.011'>Vai 119.011</a> yasya bhikṣorantike pravrajitaḥ, sa bhagavatā kāśyapena samyaksambuddhenābhīkṣṇaṁ tejodhātuṁ samāpadyamānānāmagro nirdiṣṭaḥ |<br>
<a class='ref vai' id='vai119.012' href='#vai119.012'>Vai 119.012</a> tatrānena yāvadāyurbrahmacaryaṁ cāritam, na ca kaścidguṇagaṇo ’dhigataḥ |<br>
<a class='ref vai' id='vai119.013' href='#vai119.013'>Vai 119.013</a> sa maraṇasamaye praṇidhānaṁ kartumārabdhah—yanmayā bhagavati kāśyape samyaksambuddhe ’nuttare dakṣiṇīye yādavāyurbrahmacaryaṁ caritam, na ca kaścidguṇaguṇo ’dhigataḥ, anenāhaṁ kuśalamūlena yo ’sau bhagavatā kāśyapena samyaksambuddhenottaro māṇavo vyākṛtah—bhaviṣyasi tvaṁ māṇava varṣaśatāyuṣi prajāyāṁ śākyamunirnāma tathāgato ’rhan samyaksambuddha iti, tasyāhaṁ śāsane pravrajya sarvakleśaprahāṇādarhattvaṁ sākṣātkuryām |<br>
<a class='ref vai' id='vai119.017' href='#vai119.017'>Vai 119.017</a> yathā mām upādhyāyo bhagavatā kāśyapena samyaksambuddhenābhīkṣṇaṁ tejodhātuṁ samāpadyamānānāmagro nirdiṣṭaḥ, evaṁ māmapi sa bhagavāñ śākyamuniḥ śākyādhirājo ’bhīkṣṇaṁ tejodhātuṁ samāpadyamānānāmagraṁ nirdiśediti |<br>
<a class='ref vai' id='vai119.019' href='#vai119.019'>Vai 119.019</a> tatpraṇidhānavaśādetarhi tathāgatenābhīkṣṇaṁ tejodhātuṁ samāpadyamānānāmagro nirdiṣṭaḥ |<br>
<a class='ref vai' id='vai119.020' href='#vai119.020'>Vai 119.020</a> iti hi bhikṣava ekāntakṛṣṇānāṁ karmaṇāmekāntakṛṣṇo vipākaḥ, ekāntaśuklānāmekāntaśuklaḥ, vyatimiśrāṇāṁ vyatimiśraḥ |<br>
<a class='ref vai' id='vai119.022' href='#vai119.022'>Vai 119.022</a> tasmāttarhi bhikṣava ekāntakṛṣṇāni karmaṇyapāsya vyatimiśrāṇi ca, ekāntaśukleṣveva karmasvābhogaḥ karaṇīyaḥ |<br>
<a class='ref vai' id='vai119.023' href='#vai119.023'>Vai 119.023</a> ityevaṁ bho bhikṣavaḥ śikṣitavyam |<br>
|<br>
<a class='ref vai' id='vai119.024' href='#vai119.024'>Vai 119.024</a> ityavocadbhagavān |<br>
āttamanasaste bhikṣavo bhagavato bhāṣitamabhyanandan |<br>
|<br>
<a class='ref vai' id='vai119.025' href='#vai119.025'>Vai 119.025</a> iti śrīdivyāvadāne svāgāvadānaṁ nāma trayodaśamam |<br>
|</p>
<footer>
<p>Based on the edition by L. Vaidya, Mithila <span class='publication-date'>1959</span>: Buddhist Sanskrit Texts; 20.</p>
<p>Input by Kensuke Okamoto, Ryukoku University</p>
<p>Reteived from <a href='http://gretil.sub.uni-goettingen.de/gretil/1_sanskr/4_rellit/buddh/divyav_u.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>NOTE: The original encoding of this e-text emulates Nagari script. Therefore word boundaries are not always spaced.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
