<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='divy20' lang='san'>
<header>
<ul>
<li class='division'>Divyāvadānam</li>
</ul>
<h1>20. kanakavarṇāvadānam</h1>
</header>
<p><a class='ref vai' id='vai180.001' href='#vai180.001'>Vai 180.001</a> <span class='evam'>evaṁ mayā śrutam</span> |<br>
ekasmin samaye bhagavāñ śrāvastyāṁ viharati sma jetavane ’nāthapiṇḍadadasyārāme mahatā bhikṣusaṁghena sārdhamardhatrayodaśabhirbhikṣuśataiḥ |<br>
<a class='ref vai' id='vai180.002' href='#vai180.002'>Vai 180.002</a> satkṛto bhagavān gurukṛto mānitaḥ pūjito bhikṣubhirbhikṣuṇībhirupāsakairupāsikābhī rājabhī rājamātrair nānātīrthikaśramaṇabrāhamaṇacarakaparibrājakairdevair nāgairyakṣairasurairgaruḍairgandharvaiḥ kinnarairmahorahaiḥ |<br>
<a class='ref vai' id='vai180.004' href='#vai180.004'>Vai 180.004</a> lābhī bhagavān prabhūtānāṁ praṇītānāṁ cīvarapiṇḍapātaśayanāsanaglānapratyayabhaiṣajyapariṣkārāṇāṁ divyānāṁ mānuṣāṇāṁ ca |<br>
<a class='ref vai' id='vai180.007' href='#vai180.007'>Vai 180.007</a> taiśca bhagavānanupaliptaḥ padmamiva vāriṇā |<br>
bhagavataścāyamevamrūpo digvidikṣu udārakalyāṇakīrtiśabdaśloko ’bhyudgatah—ityapi sa bhagavāṁstathāgato ’rhan samyaksambuddho vidyācaraṇasampannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṁ buddho bhagavān |<br>
<a class='ref vai' id='vai180.009' href='#vai180.009'>Vai 180.009</a> sa imaṁ sadevakaṁ lokaṁ samārakaṁ sabrahmakaṁ saśramaṇabrāhmaṇīṁ prajāṁ sadevamānuṣīṁ dṛṣṭa eva dharme svayamabhijñāya sākṣātkṛtvopasampadya pravedayate |<br>
<a class='ref vai' id='vai180.011' href='#vai180.011'>Vai 180.011</a> sa dharmaṁ deśayati ādau kalyāṇaṁ madhye paryavasāne kalyāṇam |<br>
<a class='ref vai' id='vai180.012' href='#vai180.012'>Vai 180.012</a> svarthaṁ suvyañjanaṁ kevalaṁ paripūrṇaṁ pariśuddhaṁ paryavadātaṁ brahmacaryaṁ saṁprakāśayati |<br>
<a class='ref vai' id='vai180.013' href='#vai180.013'>Vai 180.013</a> tatra bhagavān bhikṣūnāmantrayate sma—sacedbhikṣavaḥ sattvā jānīyurdānasya phalaṁ dānasaṁvibhāgasya ca phalavipākam yathāhaṁ jānāmi dānasya phalaṁ dānasaṁvibhāgasya ca phalavipākam, apīdānīm yo ’sau apaścimaḥ kavalaścarama ālopaḥ, tato ’pyadatvā asaṁvibhajya na paribhuñjīran, sacellabheran dakṣiṇīyaṁ pratigrāhakam |<br>
<a class='ref vai' id='vai180.016' href='#vai180.016'>Vai 180.016</a> na caiṣāmutpannaṁ mātsaryaṁ cittaṁ paryādāya tiṣṭhet |<br>
<a class='ref vai' id='vai180.017' href='#vai180.017'>Vai 180.017</a> yasmāt tarhi bhikṣavaḥ sattvā na jānante dānasya phalaṁ dānasaṁvibhāgasya ca phalavipākam yathāhaṁ jānāmi dānasya phalaṁ dānasaṁvibhāgasya ca phalavipākam, tasmāddhetoradattvā asaṁvibhajya paribhujyante āgṛhīteṁś cetasā |<br>
<a class='ref vai' id='vai180.019' href='#vai180.019'>Vai 180.019</a> utpannaṁ caiṣāṁ mātsaryaṁ cittaṁ paryādāya tiṣṭhati |<br>
<a class='ref vai' id='vai180.020' href='#vai180.020'>Vai 180.020</a> tatkasya hetoh?<a class='ref vai' id='vai180.021' href='#vai180.021'>Vai 180.021</a> bhūtapūrvaṁ bhikṣavo ’tīte ’dhvani rājābhūt kanakavarṇo nāma abhirūpo darśanīyaḥ prāsādikaḥ paramayā suvarṇapuṣkalatayā samanvāgataḥ |<br>
<a class='ref vai' id='vai180.022' href='#vai180.022'>Vai 180.022</a> rājā bhikṣavaḥ kanakavarṇa āḍhyo mahādhano mahābhogaḥ |<br>
<a class='ref vai' id='vai180.023' href='#vai180.023'>Vai 180.023</a> prabhūtasattvasvāpateyaḥ prabhūvittopakaraṇaḥ prabhūtadhanadhānyahiraṇyasuvarṇamaṇimuktāvaiḍūryaśaṅkhaśilāpravālarajatajātarūpaḥ prabhūtahastyaśvagaveḍakaḥ paripūṇakośakoṣṭhāgāraḥ |<br>
<a class='ref vai' id='vai180.024' href='#vai180.024'>Vai 180.024</a> rājñaḥ kanakavarṇasya khalu bhikṣavaḥ kanakāvatī nāma rājadhānī babhūva pūrveṇa paścimena ca dvādaśa yojayānyāmena, dakṣiṇenottareṇa ca sapta yojanāni ca vistāreṇa |<br>
<a class='ref vai' id='vai180.026' href='#vai180.026'>Vai 180.026</a> ṛddhā ca sphītā ca kṣemā ca subhikṣā ca ākīrṇabahujanamanuṣyā ca ramaṇīyā ca |<br>
<a class='ref vai' id='vai180.027' href='#vai180.027'>Vai 180.027</a> rājñaḥ kanakavarṇasyāśītir nagarasahasrāṇyabhūvan |<br>
<a class='ref vai' id='vai180.028' href='#vai180.028'>Vai 180.028</a> aṣṭādaśa kulakoṭī ṛddhāni sphītāni kṣemāṇi subhikṣāṇyākīrṇabahujanamanuṣyāṇi |<br>
<a class='ref vai' id='vai180.029' href='#vai180.029'>Vai 180.029</a> saptapañcāśadgrāmakoṭya ṛddhāḥ sphītāḥ kṣemāḥ subhikṣā ramaṇīyā mahājanākīrṇamanuṣyāḥ |<br>
<a class='ref vai' id='vai180.030' href='#vai180.030'>Vai 180.030</a> ṣaṣṭiḥ karvaṭasahasrāṇyabhūvann ṛddhāni sphītāni kṣemāṇi subhikṣāṇyākīrṇabahujanamanuṣyāṇi |<br>
<a class='ref vai' id='vai180.031' href='#vai180.031'>Vai 180.031</a> rājñaḥ kanakavarṇasyāṣṭādaśāmātyasahasrāṇyabhūvan |<br>
viṁśatistrīsahasrāṇyantaḥpuramabhūt |<br>
<a class='ref vai' id='vai180.032' href='#vai180.032'>Vai 180.032</a> rājā bhikṣavaḥ kanakavarṇo dhārmiko babhūva |<br>
dharmeṇa rājyaṁ kārayati |<br>
| athāpareṇa samayena rājñaḥ kanakavarṇasya ekākino rahogatasya pratisamlīnasya evaṁ cetasi cetaḥparivitarkamudapādi—yannvahaṁ sarvavaṇijo ’śulkānagulmān muñceyam |<a class='ref vai' id='vai181.002' href='#vai181.002'>Vai 181.002</a></p>
<p>sarvajāmbudvīpakān manuṣyānakārānagulmān muñceyamiti |<br>
<a class='ref vai' id='vai181.003' href='#vai181.003'>Vai 181.003</a> atha rājā kanakavarṇo gaṇakamahāmātrāmātyadauvārikapariṣadyānāmantrayate—adyāgreṇa vo grāmaṇyaḥ sarvavaṇijo ’śulkān muñcāmi, sarvajāmbudvīpakān manuṣyānakārānaśulkān muñcāmi |<br>
<a class='ref vai' id='vai181.005' href='#vai181.005'>Vai 181.005</a> tasyānenopāyena bahūni varṣāṇi rājyaṁ kārayato ’pareṇa samayena nakṣatraṁ viṣamībhūtam, dvādaśa varṣāṇi devo na varṣati |<br>
<a class='ref vai' id='vai181.006' href='#vai181.006'>Vai 181.006</a> atha brāhmaṇā lakṣaṇajñā naimittikā bhūmyantarikṣamantrakuśalā nakṣatraśukragrahacariteṣu tat saṁlakṣayitvā yena rājā kanakavarṇaḥ, tenopasaṁkrāntāḥ |<br>
<a class='ref vai' id='vai181.008' href='#vai181.008'>Vai 181.008</a> apasaṁkramya rājānaṁ kanakavarṇamidamavocan—yatkhalu devo jānīyāt—nakṣatraṁ viṣamībhūtam, dvādaśa varṣāṇi devo na varṣiṣyati |<br>
<a class='ref vai' id='vai181.009' href='#vai181.009'>Vai 181.009</a> atha rājā kanakavarṇa idamevamrūpaṁ nirghoṣaṁ śrutvā aśrūṇi pravartayati—aho bata me jāmbudvīpakā manuṣyāḥ, aho bata me jambudvīpah ṛddhaḥ sphītaḥ kṣemaḥ subhikṣo ramaṇīyo bahujanākīrṇamanuṣyo nacirādeva śūnyo bhaviṣyati rahitamanuṣyaḥ |<br>
<a class='ref vai' id='vai181.012' href='#vai181.012'>Vai 181.012</a> atha rājñaḥ kanakavarṇasya muhūrtaṁ śocitvā etadabhavat—ya ime āḍhyā mahādhanā mahābhogāḥ, te śakṣyanti yāpayitum |<br>
<a class='ref vai' id='vai181.013' href='#vai181.013'>Vai 181.013</a> ya ime daridrā alpadhanā alpānnapānabhogāḥ, te katham yāpayiṣyanti? tasyaitadabhavat—yannvahaṁ jambudvīpādannādyaṁ saṁhareyam, sarvajāmbudvīpān sattvān gaṇayeyam |<br>
<a class='ref vai' id='vai181.015' href='#vai181.015'>Vai 181.015</a> atha gaṇayitvā māpayeyam, māpayitvā sarvagrāmanagaranigamakarvaṭarājadhānīṣvekaṁ koṣṭhāgāraṁ kārayeyam |<br>
<a class='ref vai' id='vai181.016' href='#vai181.016'>Vai 181.016</a> ekaṁ koṣṭhāgāraṁ kārayitvā sarvajāmbudvīpakānāṁ manuṣyāṇāṁ samaṁ bhaktaṁ pratyarpayeyamiti |<br>
<a class='ref vai' id='vai181.017' href='#vai181.017'>Vai 181.017</a> atha kanakavarṇo rājā gaṇakamahāmātrāmātyadauvārikapāriṣadyānāmantrayate—gacchata yūyaṁ grāmaṇyaḥ, sarvajambudvīpādannādyaṁ saṁhṛtya gaṇayata, gaṇayitvā māpayata, māpayitvā sarvagrāmanagaranigamakarvaṭarājadhānīṣvekaṁ koṣṭhāgāraṁ sthāpayata |<br>
<a class='ref vai' id='vai181.019' href='#vai181.019'>Vai 181.019</a> paraṁ deveti gaṇakamahāmātrāmātyadauvārikapāriṣadyā rājñaḥ kanakavarṇasya pratiśrutya sarvajambudvīpādannādyaṁ gaṇayanti, gaṇayitvā māpayanti, māpayitvā sarvadrāmanagaranigamakarvaṭarājadhānīṣvekasmin koṣṭhāgāre sthāpayanti |<br>
<a class='ref vai' id='vai181.021' href='#vai181.021'>Vai 181.021</a> ekasmin koṣṭhāgāre sthāpayitvā yena rājā kanakavarṇaḥ, tenopasaṁkrāntāḥ |<br>
<a class='ref vai' id='vai181.022' href='#vai181.022'>Vai 181.022</a> upasaṁkramya rājānaṁ kanakavarṇamidamavocat—yat khalu deva jānīyāh—sarvagrāmanagaranigamakarvaṭarājadhānīṣvannādyaṁ saṁhṛtam, saṁhṛtya gaṇitam, gaṇayitvā māpitam, māpayitvā sarvagrāmanagaranigamarājadhānīṣvekasmin koṣṭhāgāre sathāpitam yasyedānīṁ devaḥ kālaṁ manyate |<br>
<a class='ref vai' id='vai181.025' href='#vai181.025'>Vai 181.025</a> atha rājā kanakavarṇaḥ saṁkhyāgaṇakalipikapauruṣeyānāmantrayitvā etadavocat—gacchata yūyaṁ grāmaṇyaḥ, sarvajāmbudvīpakān manuṣyān gaṇayata, gaṇayitvā grāmaṇyaḥ sarvajāmbudvīpakānāṁ manuṣyāṇāṁ samaṁ bhaktaṁ prayacchata |<br>
<a class='ref vai' id='vai181.027' href='#vai181.027'>Vai 181.027</a> paraṁ deveti saṁkhyāgaṇakalipikapauruṣeyā rājñaḥ kanakavarṇasya pratiśrutya sarvajāmbudvīpakān manuṣyān gaṇayanti, saṁgaṇya rājānaṁ kanakavarṇamādau kṛtvā sarvajāmbudvīpakānāṁ manuṣyāṇāṁ samaṁ bhaktaṁ prajñapayanti |<br>
<a class='ref vai' id='vai181.030' href='#vai181.030'>Vai 181.030</a> te yāpayantyekādaśavarṣāṇi, dvādaśavarṣaṁ na yāpayanti |<br>
nirgato dvādaśasya varṣasyaiko māso yāvadbahavaḥ strīpuruṣadārakadārikā jighatsitāḥ pipāsitāḥ kālaṁ kurvanti |<br>
<a class='ref vai' id='vai181.031' href='#vai181.031'>Vai 181.031</a> ten khalu punaḥ samayena sarvajambudvīpādannādyaṁ parikṣīṇamanyatra rājñaḥ kanakavarṇasyaikā mānikā bhaktasyāvaśiṣṭā |<br>
|<br>
tena khalu samayena anyatamaścatvāriṁśatkalpasamprasthito bodhisattva imāṁ sahālokadhātumanuprāpto babhūva |<br>
<a class='ref vai' id='vai182.002' href='#vai182.002'>Vai 182.002</a> adrākṣīd bodhisattvo ’nyatarasmin banaṣaṇḍe putraṁ mātrā sārdhaṁ vipratipadyamanam |<br>
<a class='ref vai' id='vai182.003' href='#vai182.003'>Vai 182.003</a> dṛṣṭvā ca punarasyaitadabhavat—kliśyanti bateme sattvāḥ, saṁkliśyanti bateme sattvāḥ, yatra hi nāma asyāmeva nava māsān kukṣau uṣitvā, asyā eva stanau pītvā, atraiva kālaṁ kariṣyati iti |<br>
<a class='ref vai' id='vai182.005' href='#vai182.005'>Vai 182.005</a> alaṁ me īdṛśaiḥ sattvairadhārmikairadharmarāgaraktairmithyādṛṣṭakairviṣamalobhābhibhūtairamātṛrajñaiśrāmaṇyaraibrāhmaṇyairakule jyeṣṭhāpacāyakaiḥ |<br>
<a class='ref vai' id='vai182.006' href='#vai182.006'>Vai 182.006</a> ka utsahata īdṛśānāṁ sattvānāmarthāya bodhisattvacaryāṁ caritum? yannvahaṁ svake kārye pratipadyeyam |<br>
<a class='ref vai' id='vai182.007' href='#vai182.007'>Vai 182.007</a> atha bohisattvo yenānyataradvṛkṣamūlaṁ tenopasaṁkrāntaḥ |<br>
<a class='ref vai' id='vai182.008' href='#vai182.008'>Vai 182.008</a> upasaṁkramya tasmin vṛkṣamūle niṣaṇṇaḥ |<br>
paryaṅkamābhujya ṛjukāyaṁ praṇidhāya pratimukhaṁ smṛtimupasthāpya pañcasūpādānaskandheṣūdayavyayānudarśī viharati yadutedaṁ rūpam, ayaṁ rūpasamudayaḥ, ayaṁ rūpasyāstaṁgamaḥ, iyaṁ vedanā, iyaṁ saṁjñā, ime saṁkrārāḥ, idaṁ vijñānam, ayaṁ vijñānasamudayaḥ, ayaṁ vijñānasyāstaṁgama iti |<br>
<a class='ref vai' id='vai182.011' href='#vai182.011'>Vai 182.011</a> sa evaṁ pañcasūpādānaskandheṣūdayavyayānudarśī viharannacirādeva yatkiṁcit samudayadharmakaṁ tat sarvaṁ nirodhadharmakamiti viditvā tatraiva pratyekāṁ bodhimadhigatavān |<br>
<a class='ref vai' id='vai182.013' href='#vai182.013'>Vai 182.013</a> atha bhagavān pratyekabuddho yathāprāptānavalokya tasyāṁ velāyāṁ gāthāṁ bhāṣate—<a class='ref vai' id='vai182.014' href='#vai182.014'>Vai 182.014</a> saṁsevamānasya bhavanti snehāḥ snehānvayaṁ saṁbhavatīha duḥkham |<br>
<a class='ref vai' id='vai182.016' href='#vai182.016'>Vai 182.016</a> ādīnavaṁ snehagataṁ viditvā ekaścaret khaṅgaviṣāṇakalpaḥ (1)|<br>
iti |<br>
<a class='ref vai' id='vai182.018' href='#vai182.018'>Vai 182.018</a> atha tasya bhagavataḥ pratyekabuddhasyaitadabhavat—bahūnāṁ me sattvānāmarthāya duṣkarāṇi cīrṇāni, na ca kasyacit sattvasya hitaṁ kṛtam |<br>
<a class='ref vai' id='vai182.019' href='#vai182.019'>Vai 182.019</a> kamadyāhamanukampeyam, kasyāhamadya piṇḍapātamāhṛtya paribhuñjīya? atha bhagavān pratyekabuddho divyena cakṣuṣā viśuddhenātikrāntamānuṣeṇa sarvāvantamimaṁ jambudvīpaṁ samantādanuvilokayannadrākṣīt sa bhagavān pratyekabuddhaḥ sarvajambudvīpādannādyaṁ parikṣīṇam, anyatra rājñaḥ kanakavarṇasyaikā mānikā bhaktasyāvaśiṣṭā |<br>
<a class='ref vai' id='vai182.022' href='#vai182.022'>Vai 182.022</a> tasyaitadabhavat—yannvahaṁ rājānaṁ kanakavarṇamanukampeyam |<br>
<a class='ref vai' id='vai182.023' href='#vai182.023'>Vai 182.023</a> yannvahaṁ rājñaḥ kanakavarṇasya niveśanāt piṇḍapātamahṛtya paribhuñjīya |<br>
<a class='ref vai' id='vai182.024' href='#vai182.024'>Vai 182.024</a> atha bhagavān pratyekabuddhastat eva ṛddhyā vihāyasamabhyudgamya dṛśyatā kāyena śakuniriva ṛddhyā yena kanakāvatī rājadhānī tenopasaṁkrāntaḥ |<br>
<a class='ref vai' id='vai182.025' href='#vai182.025'>Vai 182.025</a> tena khalu samayena rājā kanakavarṇa upariprāsādatalagato ’bhūt pañcamātrairamātyasahasraiḥ parivṛtaḥ |<br>
<a class='ref vai' id='vai182.026' href='#vai182.026'>Vai 182.026</a> adrākṣīdanyatamo mahāmātrastaṁ bhagavantaṁ pratyekabuddhaṁ dūrata evāgacchantam |<br>
<a class='ref vai' id='vai182.027' href='#vai182.027'>Vai 182.027</a> dṛṣṭvā ca punarmahāmātrānāmantrayate—paśyata paśyata grāmaṇyaḥ |<br>
<a class='ref vai' id='vai182.028' href='#vai182.028'>Vai 182.028</a> dūrata eva lohitapakṣaḥ śakunta ihāgacchati |<br>
dvitīyo mahāmātra evamāha—naiṣa grāmaṇyo lohitapakṣaḥ śakuntaḥ, rākṣasa eva ojohāra ihāgacchati |<br>
<a class='ref vai' id='vai182.029' href='#vai182.029'>Vai 182.029</a> eṣo ’smākaṁ bhakṣayiṣyati |<br>
<a class='ref vai' id='vai182.030' href='#vai182.030'>Vai 182.030</a> atha rājā kanakavarṇa ubhābhyāṁ pāṇibhyāṁ mukhaṁ saṁparimārjya mahāmātrānāmantrayate—naiṣa grāmaṇyo lohitapakṣaḥ śakuntaḥ, na ca rākṣasa ojohāraḥ |<br>
<a class='ref vai' id='vai182.031' href='#vai182.031'>Vai 182.031</a> ṛṣireṣo ’smākamanukampayehāgacchati |<br>
<a class='ref vai' id='vai182.032' href='#vai182.032'>Vai 182.032</a> atha sa bhagavān pratyekabuddho rājñaḥ kanakavarṇasya prāsāde pratyaṣṭhāt |<br>
|<br>
atha rājā kanakavarṇastaṁ bhagavantaṁ pratyekabuddhamutthāyāsanāt pratyudgamya pādau śirasā vanditvā prajñapta evāsane niṣīdayati |<br>
<a class='ref vai' id='vai183.002' href='#vai183.002'>Vai 183.002</a> atha rājā kanakavarṇastaṁ bhagavantaṁ pratyekabuddhamidamavocat—kimartham ṛṣe ihābhyāgamanam? bhojanārthaṁ mahārāja |<br>
<a class='ref vai' id='vai183.003' href='#vai183.003'>Vai 183.003</a> evamukte rājā kanakavarṇaḥ prārodīt |<br>
<a class='ref vai' id='vai183.004' href='#vai183.004'>Vai 183.004</a> aśrūṇi pravartayannevamāha—aho me dāridryam, aho dāridryam, yatra hi nāma jambudvīpaiśvaryādhipatyaṁ kārayitvā ekasyāpi ṛṣerasamarthaḥ piṇḍapātaṁ pratipādayitum |<br>
<a class='ref vai' id='vai183.005' href='#vai183.005'>Vai 183.005</a> atha yā kanakāvatyāṁ rājadhānyāmadhyuṣitā devatā, sā rājñaḥ kanakavarṇasya purastādgāthāṁ bhāṣate—<a class='ref vai' id='vai183.007' href='#vai183.007'>Vai 183.007</a> kiṁ duḥkhaṁ dāridryaṁ kiṁ duḥkhataraṁ tadeva dāridryam |<br>
<a class='ref vai' id='vai183.008' href='#vai183.008'>Vai 183.008</a> maraṇasamaṁ dāridryam (2)|<br>
<a class='ref vai' id='vai183.009' href='#vai183.009'>Vai 183.009</a> atha rājā kanakavarṇaḥ koṣṭhāgārikaṁ puruṣamāmantrayate—asti bhoḥ puruṣa, mama niveśane kiṁcidbhaktam, yadahamasya ṛṣeḥ pradāsyāmi? sa evamāha—yat khalu deva jānīyāh—sarvajambudvīpādannādyaṁ parikṣīṇam, anyatra devasyaikā mānikā bhaktasyāvaśiṣṭā |<br>
<a class='ref vai' id='vai183.011' href='#vai183.011'>Vai 183.011</a> atha rājñaḥ kanakavarṇasyaitadabhavat—sacet paribhuñje, jīviṣye |<br>
<a class='ref vai' id='vai183.012' href='#vai183.012'>Vai 183.012</a> atha na paribhokṣye, mariṣye |<br>
tasyaitadabhavat—yadi paribhokṣye, yadi vā na paribhokṣye, avaśyaṁ mayā kālaḥ kartavyaḥ |<br>
<a class='ref vai' id='vai183.013' href='#vai183.013'>Vai 183.013</a> alaṁ me jīvitena |<br>
kathaṁ nāmehedṛśa ṛṣiḥ śīlavān kalyāṇadharmā mama niveśane ’dya yathādhautena pātreṇa nirgamiṣyati? atha rājā kanakavarṇo gaṇakamahāmātrāmātyadauvārikapāriṣadyān saṁnipātyaivamavocat—anumodata yūyaṁ grāmaṇyaḥ, ayaṁ rājñaḥ kanakavarṇasyāpaścima odanātisargaḥ |<br>
<a class='ref vai' id='vai183.016' href='#vai183.016'>Vai 183.016</a> anena kuśalamūlena sarvajāmbudvīpakānāṁ manuṣyāṇāṁ dāridryasamucchedaḥ syāt |<br>
<a class='ref vai' id='vai183.017' href='#vai183.017'>Vai 183.017</a> atha rājā kanakavarṇastasya maharṣestat pātraṁ gṛhītvā ekāṁ mānikāṁ bhaktasya pātre prakṣipya ubhābhyāṁ pāṇibhyāṁ pātraṁ gṛhītvā jānubhyāṁ nipatya tasya bhagavataḥ pratyekabuddhasya dakṣiṇe pāṇau pātraṁ pratiṣṭhāpayati |<br>
<a class='ref vai' id='vai183.019' href='#vai183.019'>Vai 183.019</a> dharmatā punarbhagavatāṁ pratyekabuddhānāṁ kāyikī dharmadeśanā na vācikī |<br>
<a class='ref vai' id='vai183.020' href='#vai183.020'>Vai 183.020</a> atha bhagavān pratyekabuddho rājñaḥ kanakavarṇasyāntikāt piṇḍapātramādāya tat eva ṛddhyā uparivihāyasā prakrāntaḥ |<br>
<a class='ref vai' id='vai183.022' href='#vai183.022'>Vai 183.022</a> atha rājā kanakavarṇaḥ prāñjalirbhūtvā tāvadanimiṣaṁ prekṣamāṇo ’sthāt, yāvaccakṣuṣpathādatikrānta iti |<br>
<a class='ref vai' id='vai183.023' href='#vai183.023'>Vai 183.023</a> atha rājā kanakavarṇo gaṇakamahāmātrāmātyadauvārikapāriṣadyānāmantrayate—gacchata grāmaṇyaḥ svakasvakāni niveśanāni |<br>
<a class='ref vai' id='vai183.024' href='#vai183.024'>Vai 183.024</a> mā ihaiva prāsāde jighatsāpipāsābhyāṁ sarva eva kālaṁ kariṣyatha |<br>
<a class='ref vai' id='vai183.025' href='#vai183.025'>Vai 183.025</a> ta evamāhuh—yadā devasya śrīsaubhāgyasampadāsīt, tadā vayaṁ devena sārdhaṁ krīḍatā ramatā kathaṁ punarvayamidānīṁ devaṁ paścime kāle paścime samaye parityakṣyāma iti |<br>
<a class='ref vai' id='vai183.026' href='#vai183.026'>Vai 183.026</a> atha rājā kanakavarṇaḥ prārodīt |<br>
<a class='ref vai' id='vai183.027' href='#vai183.027'>Vai 183.027</a> aśrūṇi pravartayati |<br>
aśrūṇi saṁparimārjya gaṇakamahāmātrāmātyadauvārikapāriṣadyānidamavocat—gacchata grāmaṇyo yathāsvakasvakāni niveśanāni |<br>
<a class='ref vai' id='vai183.028' href='#vai183.028'>Vai 183.028</a> mā ihaiva prāsāde jighatsāpipāsābhyāṁ sarva eva kālaṁ kariṣyatha |<br>
<a class='ref vai' id='vai183.029' href='#vai183.029'>Vai 183.029</a> evamuktā gaṇakamahāmātrāmātyadauvārikapāriṣadyāḥ prarudanto ’śrūṇi pravartayanto ’śrūṇi saṁparimārjya yena rājā kanakavarṇastenopasaṁkrāntāḥ |<br>
<a class='ref vai' id='vai183.030' href='#vai183.030'>Vai 183.030</a> upasaṁkramya rājñaḥ kanakavarṇasya pādau śirasā vanditvā añjaliṁ kṛtvā rājñaḥ kanakavarṇasyaitadūcuh—kṣantavyaṁ te yadasmābhiḥ kiṁcidaparāddham |<br>
<a class='ref vai' id='vai183.032' href='#vai183.032'>Vai 183.032</a> adyāsmākaṁ devasyāpaścimaṁ darśanam |<br>
|<br>
tadyathā tena bhagavatā pratyekabuddhena sa piṇḍapātraḥ paribhuktaḥ, atha tasminneva kṣaṇe samantāccatasṛṣu dikṣu catvāryabhrapaṭalāni vyutthitāni, śītalāśca vāyavo vātumārabdhāḥ, ye jambudvīpādaśuciṁ vyapanayanti, meghāśca pravarṣayantaḥ pāṁśūñ śamayanti |<br>
<a class='ref vai' id='vai184.003' href='#vai184.003'>Vai 184.003</a> atha tasminneva divase dvitīye ’rdhabhāge vividhasya khādanīyabhojanīyasya varṣaṁ pravarṣati |<br>
<a class='ref vai' id='vai184.004' href='#vai184.004'>Vai 184.004</a> idamevamrūpaṁ bhojanamodanasaktavaḥ kulmāṣamatsyamāṁsam, idamevamrūpaṁ khādanīyaṁ mūlakhādanīyaṁ skandhakhādanīyaṁ patrakhādanīyaṁ puṣpakhādanīyaṁ phalakhādanīyaṁ tilakhādanīyaṁ khaṇḍaśarkaraguḍakhādanīyaṁ piṣṭakhādanīyam |<br>
<a class='ref vai' id='vai184.006' href='#vai184.006'>Vai 184.006</a> atha rājā kanakavarṇo hṛṣṭatuṣṭah udagra āttamanāḥ pramuditaḥ prītisaumanasyajāto gaṇakamahāmātrāmātyadauvārikapārṣadyānāmantrayate—paśyatha yūyaṁ grāmaṇyaḥ, adyaiva tasyaikapiṇḍapātadānasyāṅkuraḥ prādurbhūtaḥ |<br>
<a class='ref vai' id='vai184.009' href='#vai184.009'>Vai 184.009</a> phalamanyadbhaviṣyati |<br>
|<br>
<a class='ref vai' id='vai184.010' href='#vai184.010'>Vai 184.010</a> atha dvitīye divase saptāhaṁ dhānyavarṣaṁ pravarṣanti, tadyathā—tilataṇḍulā mudgamāṣā yavā godhūmamasūrāḥ śālayaḥ |<br>
<a class='ref vai' id='vai184.011' href='#vai184.011'>Vai 184.011</a> saptāhaṁ sarpivarṣaṁ pravarṣanti, saptāhaṁ karpāsavarṣaṁ pravarṣanti, saptāhaṁ nānāvidhadūṣyavarṣaṁ pravarṣanti, saptāhaṁ saptaratnānāṁ varṣaṁ pravarṣanti, suvarṇasya rūpyasya vaiḍūryasya sphaṭikasya lohitamukteraśmagarbhasya musāragalvasya |<br>
<a class='ref vai' id='vai184.013' href='#vai184.013'>Vai 184.013</a> sarvasya rājñaḥ kanakavarṇasyānubhāvena jāmbudvīpakānāṁ manuṣyāṇāṁ dāridryasamucchedo babhūva |<br>
|<br>
<a class='ref vai' id='vai184.015' href='#vai184.015'>Vai 184.015</a> syāt khalu bhikṣavo yuṣmākaṁ kāṅkṣā vimatirvā anyaḥ sa tena kālena tena samayena rājā kanakavarṇo babhūva |<br>
<a class='ref vai' id='vai184.016' href='#vai184.016'>Vai 184.016</a> na khalvevaṁ draṣṭavyam |<br>
ahaṁ sa tena kālena tena samayena rājā kanakavarṇo babhūva |<br>
<a class='ref vai' id='vai184.017' href='#vai184.017'>Vai 184.017</a> tadanena bhikṣavaḥ paryāyeṇa veditavyam |<br>
sacedbhikṣavaḥ sattvā jānīyurdānasya phalaṁ dānasaṁvibhāgasya ca phalavipākam—apīdānīm yo ’sau apaścimakaḥ kavalaścarama ālopaḥ, tato ’pyadattvā asaṁvibhajya na paribhuñjīran, sacellabheran dakṣiṇīyaṁ pratigrāhakam |<br>
<a class='ref vai' id='vai184.019' href='#vai184.019'>Vai 184.019</a> na caiṣāmutpannaṁ mātsaryaṁ cittaṁ paryādāya tiṣṭhati |<br>
<a class='ref vai' id='vai184.020' href='#vai184.020'>Vai 184.020</a> yasmāt tarhi bhikṣavaḥ sattvā na jānate dānasya phalaṁ dānasaṁvibhāgasya ca phalavipākam—yathā ahaṁ jāne dānasya phalaṁ dānasaṁvibhāgasya ca phalavipākam, tasmātte ’dattvā asaṁvibhajya paribhuñjate āgṛhītena cetasā, utpannaṁ caiṣāṁ mātsaryaṁ cittaṁ paryādattaṁ tiṣṭhati |<br>
<a class='ref vai' id='vai184.024' href='#vai184.024'>Vai 184.024</a> na naśyate pūrvakṛtaṁ śubhāśubhaṁ na naśyate sevanaṁ piṇḍatānām |<br>
<a class='ref vai' id='vai184.026' href='#vai184.026'>Vai 184.026</a> na naśyate āryajaneṣu bhāṣitaṁ kṛtaṁ kṛtajñeṣu na jātu naśyati (3)|<br>
<a class='ref vai' id='vai184.028' href='#vai184.028'>Vai 184.028</a> sukṛtaṁ śobhanaṁ karma duṣkṛtaṁ vāpyaśobhanam |<br>
<a class='ref vai' id='vai184.029' href='#vai184.029'>Vai 184.029</a> asti caitasya vipāko avaśya dāsyate phalam (4)|<br>
<a class='ref vai' id='vai184.030' href='#vai184.030'>Vai 184.030</a> idamavocadbhagavān |<br>
āttamanasaste bhikṣavo bhikṣuṇyupāsakopāsikādevanāgayakṣagandharvāsuragaruḍakinnaramahoragādayaḥ sarvāvatī ca parṣadbhagavato bhāṣitamabhyanandan |<br>
|<br>
<a class='ref vai' id='vai184.032' href='#vai184.032'>Vai 184.032</a> iti śrīdivyāvadāne kanakavarṇāvadānaṁ viṁśatimam |</p>
<footer>
<p>Based on the edition by L. Vaidya, Mithila <span class='publication-date'>1959</span>: Buddhist Sanskrit Texts; 20.</p>
<p>Input by Kensuke Okamoto, Ryukoku University</p>
<p>Reteived from <a href='http://gretil.sub.uni-goettingen.de/gretil/1_sanskr/4_rellit/buddh/divyav_u.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>NOTE: The original encoding of this e-text emulates Nagari script. Therefore word boundaries are not always spaced.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
