<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='divy29' lang='san'>
<header>
<ul>
<li class='division'>Divyāvadānam</li>
</ul>
<h1>29. aśokāvadānam</h1>
</header>
<p><a class='ref vai' id='vai279.001' href='#vai279.001'>Vai 279.001</a> yadā rājñā aśokena ardhāmalakadānena bhagavacchāsane śraddhā pratilabdhā, sa bhikṣūnuvāca—kena bhagavacchāsane prabhūtaṁ dānaṁ dattam? bhikṣava ūcuh—anāthapiṇḍadena gṛhapatinā |<br>
<a class='ref vai' id='vai279.004' href='#vai279.004'>Vai 279.004</a> rājā āha—kiyattena bhagavacchāsane dānaṁ dattam? bhikṣava ūcuh—koṭiśataṁ tena bhagavacchāsane dānaṁ dattam |<br>
<a class='ref vai' id='vai279.005' href='#vai279.005'>Vai 279.005</a> śrutvā ca rājā aśokaścintayati—tena gṛhapatinā bhūtvā koṭiśataṁ bhagavachāsane dānaṁ dattam |<br>
<a class='ref vai' id='vai279.006' href='#vai279.006'>Vai 279.006</a> tenābhihitam—ahamapi koṭiśataṁ bhagavacchāsane dānaṁ dāsyāmi |<br>
<a class='ref vai' id='vai279.007' href='#vai279.007'>Vai 279.007</a> tena yāvaccaturaśītidharmarājikāsahasraṁ pratiṣṭhāpitam, sarvatra ca śatasahasrāṇi dattāni—jātau, bodhau, dharmacakre, parinirvāṇe ca, sarvatra śatasahasraṁ dattam |<br>
<a class='ref vai' id='vai279.008' href='#vai279.008'>Vai 279.008</a> pañcavārṣikaṁ kṛtam |<br>
<a class='ref vai' id='vai279.009' href='#vai279.009'>Vai 279.009</a> tatra ca catvāri śatasahasrāṇi dattāni, trīṇi śatasahasrāṇi bhikṣūṇāṁ bhojitāni yatrekarmahatāṁ dvau śaikṣāṇāṁ pṛthagjanakalyāṇakānāṁ ca |<br>
<a class='ref vai' id='vai279.010' href='#vai279.010'>Vai 279.010</a> kośaṁ sthāpayitvā mahāpṛthivīmantaḥpurāmātyagaṇamātmānaṁ kuṇālaṁ ca āryasaṁghe niryātayitvā catvāri śatasahasrāṇi dattvā niṣkrītavān |<br>
<a class='ref vai' id='vai279.012' href='#vai279.012'>Vai 279.012</a> ṣaṇṇavatikoṭyo bhagavacchāsane dānaṁ dattam |<br>
sa yāvad glānībhūtaḥ |<br>
atha rājā idānīṁ na bhaviṣyāmīti viklavībhūtaḥ |<br>
<a class='ref vai' id='vai279.013' href='#vai279.013'>Vai 279.013</a> tasya rādhagupto nāmāmātyo yena saha pāṁśudānaṁ dattam |<br>
<a class='ref vai' id='vai279.014' href='#vai279.014'>Vai 279.014</a> tadā sa rājānamaśokaṁ viklavībhūtamavekṣya pādayor nipatya kṛtāñjaliruvāca—<a class='ref vai' id='vai279.015' href='#vai279.015'>Vai 279.015</a> yacchatrusaṁghaiḥ prabalaiḥ sametya nodvīkṣitaṁ caṇḍadivākarābham |<br>
<a class='ref vai' id='vai279.017' href='#vai279.017'>Vai 279.017</a> padmānanaśrīśatasamprapītaṁ kasmāt sabāṣpaṁ tava deva vaktram (1)|<br>
<a class='ref vai' id='vai279.019' href='#vai279.019'>Vai 279.019</a> rājā āha—rādhagupta, nāhaṁ dravyavināśaṁ na rājyanāśanaṁ na cāśrayaviyogaṁ śocāmi, kiṁ tu śocāmi—āryairyadviprayukṣyāmi |<br>
<a class='ref vai' id='vai279.021' href='#vai279.021'>Vai 279.021</a> nāhaṁ punaḥ sarvaguṇopapannaṁ saṁghaṁ samakṣaṁ naradevapūjitam |<br>
<a class='ref vai' id='vai279.023' href='#vai279.023'>Vai 279.023</a> saṁpūjayiṣyāmi varānnapānairetaṁ vicintyāśruvimokṣaṇam (2)|<br>
<a class='ref vai' id='vai279.025' href='#vai279.025'>Vai 279.025</a> api ca rādhagupta, ayaṁ me manoratho babhūva—koṭiśataṁ bhagavacchāsane dānaṁ dāsyāmīti, sa ca me ’bhiprāyo na paripūrṇaḥ |<br>
<a class='ref vai' id='vai279.026' href='#vai279.026'>Vai 279.026</a> tato rājñā aśokena catvāraḥ koṭyaḥ paripūrayiṣyāmīti hiraṇyasuvarṇaṁ kurkuṭārāmaṁ praṣayitumārabdhaḥ |<br>
|<br>
<a class='ref vai' id='vai279.028' href='#vai279.028'>Vai 279.028</a> tasmiṁśca samaye kuṇālasya saṁpadir nāma putro yuvarājye pravartate |<br>
tasyāmātyairabhihitam—kumāra, aśoko rājā svalpakālāvasthāyī |<br>
<a class='ref vai' id='vai279.029' href='#vai279.029'>Vai 279.029</a> idaṁ ca dravyaṁ kurkuṭārāmaṁ preṣyate |<br>
kośabalinaśca rājānaḥ |<br>
<a class='ref vai' id='vai279.030' href='#vai279.030'>Vai 279.030</a> nivārayitavyaḥ |<br>
yāvat kumāreṇa bhāṇḍāgārikaḥ pratiṣiddhaḥ |<br>
yadā rājño ’śokasyāpratiṣiddhā (tasya) suvarṇabhājane āhāramupanāmyate |<br>
<a class='ref vai' id='vai279.031' href='#vai279.031'>Vai 279.031</a> bhuktvā tāni suvarṇabhājanāni <a class='ref vai' id='vai280.000' href='#vai280.000'>Vai 280.000</a>kurkuṭārāmaṁ preṣayati | <a class='ref vai' id='vai280.001' href='#vai280.001'>Vai 280.001</a></p>
<p>tasya suvarṇabhājanaṁ pratiṣiddham |<br>
rūpyabhājane āhāramupanāmyate, tānyapi kurkuṭārāmaṁ preṣayati |<br>
<a class='ref vai' id='vai280.002' href='#vai280.002'>Vai 280.002</a> tato rūpyabhājanamapi pratiṣiddham, yāvallohabhājana āhāramupanāmyate |<br>
<a class='ref vai' id='vai280.003' href='#vai280.003'>Vai 280.003</a> tānyapi rājā aśokaḥ kurkuṭārāmaṁ preṣayati |<br>
tasya yāvanmṛdbhājana āhāramupanāmyate |<br>
<a class='ref vai' id='vai280.004' href='#vai280.004'>Vai 280.004</a> tasmiṁśca samaye rājño ’śokasya ardhāmalakaṁ karāntaragatam |<br>
atha rājā aśokaḥ saṁvigno ’mātyān paurāṁśca saṁnipātya kathayati—kaḥ sāmprataṁ pṛthivyāmīśvarah? tato ’mātya utthāyāsanādyena rājā aśokastenāñjaliṁ praṇamyovāca—deva, pṛthivyāmīśvaraḥ |<br>
<a class='ref vai' id='vai280.006' href='#vai280.006'>Vai 280.006</a> atha rājā aśokaḥ sāśrudurdinanayanavadano ’mātyānuvāca—<a class='ref vai' id='vai280.008' href='#vai280.008'>Vai 280.008</a> dākṣiṇyādanṛtaṁ hi kiṁ kathayata bhraṣṭādhirājyā vayaṁ śeṣaṁ tvāmalakārdhamityavasitam yatra prabhutvaṁ mama |<br>
<a class='ref vai' id='vai280.010' href='#vai280.010'>Vai 280.010</a> eśvaryaṁ dhignāryamuddhatanadītoyapraveśopamaṁ martyendrasya mamāpi yatpratibhayaṁ dāridryamabhyāgatam (3)|<br>
<a class='ref vai' id='vai280.012' href='#vai280.012'>Vai 280.012</a> athavā ko bhagavato vākyamanyathā kariṣyati? saṁpattayo hi sarvā vipattinidhanā iti pratijñātam yadavitathavādinā gautamena, na hi tadvisaṁvadati |<br>
|<br>
<a class='ref vai' id='vai280.014' href='#vai280.014'>Vai 280.014</a> pratiśiṣyate ’smanne cirādājñā mama yāvatī yathā manasā |<br>
<a class='ref vai' id='vai280.015' href='#vai280.015'>Vai 280.015</a> sādyaiva mahādriśilātalavihatanadīvat pratinivṛttā (4)|<br>
<a class='ref vai' id='vai280.016' href='#vai280.016'>Vai 280.016</a> ājñāpya vyavadhūtaḍimbaḍamarāmekātapatrāṁ mahīmutpāṭya pratigarvitānarigaṇānāśvāsya dīnāturān |<br>
<a class='ref vai' id='vai280.018' href='#vai280.018'>Vai 280.018</a> bhraṣṭasvāyatano na bhāti kṛpaṇaḥ saṁpratyaśoko nṛpah chinnāmlānaviśīrṇapatrakusumaḥ śuṣyatyaśoko yathā (5)|<br>
<a class='ref vai' id='vai280.020' href='#vai280.020'>Vai 280.020</a> tato rājā aśokaḥ samīpo gataṁ puruṣamāhūyovāca—bhadramukha, pūrvaguṇānurāgādbhraṣṭaiśvaryasyāpi mama imaṁ tāvadapaścimaṁ vyāpāraṁ kuru |<br>
<a class='ref vai' id='vai280.021' href='#vai280.021'>Vai 280.021</a> idaṁ mamārdhāmalakaṁ grahāya kurkuṭārāmaṁ gatvā saṁghe niryātaya |<br>
<a class='ref vai' id='vai280.022' href='#vai280.022'>Vai 280.022</a> madvacanācca saṁghasya pādābhivandanaṁ kṛtvā vaktavyam—jambudvīpaiśvaryasya rājña eṣa sāmprataṁ vibhava iti |<br>
<a class='ref vai' id='vai280.023' href='#vai280.023'>Vai 280.023</a> idaṁ tāvadapaścimaṁ dānaṁ tathā paribhoktavyam yathā me saṁghagatā dakṣiṇā vistīrṇā syāditi |<br>
<a class='ref vai' id='vai280.024' href='#vai280.024'>Vai 280.024</a> āha ca—<a class='ref vai' id='vai280.025' href='#vai280.025'>Vai 280.025</a> idaṁ pradānaṁ caramaṁ mamādya rājyaṁ ca taṁ caiva gataṁ svabhāvam |<br>
<a class='ref vai' id='vai280.027' href='#vai280.027'>Vai 280.027</a> ārogyavaidyoṣadhivarjitasya trātā na me ’styāryagaṇādbahirdhā (6)|<br>
<a class='ref vai' id='vai280.029' href='#vai280.029'>Vai 280.029</a> tatathā bhujyatām yena pradānaṁ mama paścimam |<br>
<a class='ref vai' id='vai280.030' href='#vai280.030'>Vai 280.030</a> yathā saṁghagatā me ’dya vistīrṇā dakṣiṇā bhavet (7)|<br>
<a class='ref vai' id='vai280.031' href='#vai280.031'>Vai 280.031</a> evaṁ deveti s puruṣo rājño ’śokasya pratiśrutya tadardhāmalakaṁ kurukuṭārāmaṁ gatvā vṛddhānte sthitvā kṛtāñjalistadardhāmalakaṁ saṁghe niryātayannuvāca—ekacchatrasamucchrayāṁ vasumatīmājñāpayan yaḥ purā lokaṁ tāpayati sma madhyadivasaprāpto divā bhāskaraḥ |<br>
<a class='ref vai' id='vai281.003' href='#vai281.003'>Vai 281.003</a> bhāgyacchidramavekṣya so ’dya nṛpatiḥ svaiḥ karmābhirvañcitaḥ saṁprāpte divasakṣaye raviriva bhraṣṭaprabhāvaḥ sthitaḥ (8)|<br>
<a class='ref vai' id='vai281.005' href='#vai281.005'>Vai 281.005</a> bhaktyavanatena śirasā praṇamya saṁghāya tena khalu dattamidamāmalakasyārdhaṁ lakṣmīcāpalyacihnitam |<br>
<a class='ref vai' id='vai281.006' href='#vai281.006'>Vai 281.006</a> tataḥ saṁghasthaviro bhikṣūnuvāca—bhadantā bhavantaḥ, śakyamidānīṁ saṁvegamutpādayitum |<br>
<a class='ref vai' id='vai281.007' href='#vai281.007'>Vai 281.007</a> kutah? evaṁ hyuktaṁ bhagavatā—paravipattiḥ saṁvejanīyaṁ sthānamiti |<br>
kasyedānīṁ sahṛdayasya saṁvego notpadyate? kutah?<a class='ref vai' id='vai281.009' href='#vai281.009'>Vai 281.009</a> tyāgaśūro narendro ’sāvaśoko mauryakuñjaraḥ |<br>
<a class='ref vai' id='vai281.010' href='#vai281.010'>Vai 281.010</a> jambudvīpeśvaro bhūtvā jāto ’rdhāmalakeśvaraḥ (9)|<br>
<a class='ref vai' id='vai281.011' href='#vai281.011'>Vai 281.011</a> mṛtyaiḥ sa bhūmipatiradya hṛtādhikāro dānaṁ prayacchati kilāmalakārdhametat |<br>
<a class='ref vai' id='vai281.013' href='#vai281.013'>Vai 281.013</a> śrībhogāvistaramadairatigarvitānāṁ pratyādiśanniva manāṁsi pṛthagjanānām (10)|<br>
<a class='ref vai' id='vai281.015' href='#vai281.015'>Vai 281.015</a> yāvattadardhāmalakaṁ cūrṇayitvā yūṣe prakṣipya saṁghe cāritam |<br>
tato rājā aśoko rādhaguptamuvāca—kathaya rādhagupta, kaḥ sāmprataṁ pṛthivyāmīśvarah? atha rādhagupto ’śokasya pādayor nipatya kṛtāñjaliruvāca—devaḥ pṛthivyāmīśvaraḥ |<br>
<a class='ref vai' id='vai281.017' href='#vai281.017'>Vai 281.017</a> atha rājā aśokaḥ kathaṁcidutthāya caturdiśamavalokya saṁghāya añjaliṁ kṛtvovāca—eṣa idānīṁ mahatkośaṁ sthāpayitvā imāṁ samudraparyantāṁ mahāpṛthivīṁ bhagavacchrāvakasaṁghe niryātayāmi |<br>
<a class='ref vai' id='vai281.019' href='#vai281.019'>Vai 281.019</a> āha ca—<a class='ref vai' id='vai281.020' href='#vai281.020'>Vai 281.020</a> imāṁ samudrottamanīlakañcukāmanekaratnākarabhūṣitānanām |<br>
<a class='ref vai' id='vai281.022' href='#vai281.022'>Vai 281.022</a> dadāmyahaṁ bhūtadharāṁ samandarāṁ saṁghāya tasminnupabhujyate phalam (11)|<br>
<a class='ref vai' id='vai281.024' href='#vai281.024'>Vai 281.024</a> api ca |<br>
<a class='ref vai' id='vai281.025' href='#vai281.025'>Vai 281.025</a> dānenāhamanena nendrabhavanaṁ na brahmaloke phalaṁ kāṅkṣāmi drutavārivegacapalaṁ prāgeva rājaśriyam |<br>
<a class='ref vai' id='vai281.027' href='#vai281.027'>Vai 281.027</a> dānasyāsya phalaṁ tu bhaktimahato yanme ’sti tenāpnuyāṁ cittaiśvaryamahāryamāryamahitaṁ nāyāti yadvikriyām (12)|<br>
<a class='ref vai' id='vai281.029' href='#vai281.029'>Vai 281.029</a> yāvat patrābhilikhitaṁ kṛtvā dantamudrayā mudritam |<br>
tato rājā mahāpṛthivīṁ saṁghe datvā kālagataḥ |<br>
<a class='ref vai' id='vai281.030' href='#vai281.030'>Vai 281.030</a> yāvadamātyair nīlapītābhiḥ śibikābhir nirhāritvā śarīrapūjāṁ kṛtvā rājānaṁ pratiṣṭhāpayiṣyāma iti, yāvadrādhaguptenābhihitam |<br>
<a class='ref vai' id='vai281.031' href='#vai281.031'>Vai 281.031</a> rājñā aśokena mahāpṛthivī saṁghe niryātitā <a class='ref vai' id='vai282.000' href='#vai282.000'>Vai 282.000</a>iti |<br>
<a class='ref vai' id='vai282.001' href='#vai282.001'>Vai 282.001</a> tato ’mātyairabhihitam—kimarthamiti? rādhagupta uvāca—eṣa rājño ’śokasya manorathe babhūva—koṭiśataṁ bhagavacchāsena dānaṁ dāsyāmīti |<br>
<a class='ref vai' id='vai282.002' href='#vai282.002'>Vai 282.002</a> tena ṣaṇṇavitikoṭyo dattā yāvadrājñyā pratiṣiddhā |<br>
<a class='ref vai' id='vai282.003' href='#vai282.003'>Vai 282.003</a> tadabhiprāyeṇa rājñā mahāpṛthivī saṁghe dattā |<br>
yāvadamātyaiścatasraḥ koṭyo bhagavacchāsane dattvā pṛthivīṁ niṣkrīya saṁpadī rājye pratiṣṭhāpitaḥ |<br>
<a class='ref vai' id='vai282.004' href='#vai282.004'>Vai 282.004</a> saṁpaderbṛhaspatiḥ putraḥ, bṛhaspatervṛṣasenaḥ, vṛṣasenasya puṣyadharmā, puṣyadharmaṇaḥ puṣyamitraḥ |<br>
<a class='ref vai' id='vai282.005' href='#vai282.005'>Vai 282.005</a> so ’mātyānāmantrayate—ka uapāyaḥ syādyadasmākaṁ nāma ciraṁ tiṣṭhet? nairabhihitam—devasya ca vaṁśādaśoko nāṁnā rājā babhūveti |<br>
<a class='ref vai' id='vai282.006' href='#vai282.006'>Vai 282.006</a> tena caturaśītidharmarājikāsahasraṁ pratiṣṭhāpitam |<br>
<a class='ref vai' id='vai282.007' href='#vai282.007'>Vai 282.007</a> yāvadbhagavacchāsanaṁ prāpyate, tāvattasya yaśaḥ sthāsyati |<br>
<a class='ref vai' id='vai282.008' href='#vai282.008'>Vai 282.008</a> devo ’pi caturaśītidharmarājikāsahasraṁ pratiṣṭhāpayatu |<br>
rājā āha—maheśākhyo rājā aśoko babhūva |<br>
<a class='ref vai' id='vai282.009' href='#vai282.009'>Vai 282.009</a> anyaḥ kaścidupāya iti? tasya brāhmaṇapurohitaḥ pṛthagjano ’śrāddhaḥ |<br>
<a class='ref vai' id='vai282.010' href='#vai282.010'>Vai 282.010</a> tenābhihitam—deva, dvābhyāṁ kāraṇābhyāṁ nāma ciraṁ sthāsyati |<br>
yāvadrājā puṣyamitraścaturaṅgabalakāyaṁ saṁnāhayitvā bhagavacchāsanaṁ vināśayiṣyāmīti kukkuṭārāmaṁ nirgataḥ |<br>
<a class='ref vai' id='vai282.011' href='#vai282.011'>Vai 282.011</a> dvāre ca siṁhanādo muktaḥ |<br>
<a class='ref vai' id='vai282.012' href='#vai282.012'>Vai 282.012</a> yāvatsa rājā bhītaḥ pāṭaliputraṁ praviṣṭaḥ |<br>
evaṁ dvirapi trirapi |<br>
yāvadbhikṣūṁśca saṁghamāhūya kathayati—bhagavacchāsanaṁ nāśāyiṣyāmīti |<br>
<a class='ref vai' id='vai282.013' href='#vai282.013'>Vai 282.013</a> kimicchatha stūpaṁ saṁghārāmān vā? bhikṣubhiḥ parigṛhītāḥ |<br>
<a class='ref vai' id='vai282.014' href='#vai282.014'>Vai 282.014</a> yāvatpuṣyamitro yāvat saṁghārāmaṁ bhikṣūṁśca praghātayan prasthitaḥ |<br>
<a class='ref vai' id='vai282.015' href='#vai282.015'>Vai 282.015</a> sa yāvacchākalamanuprāptaḥ |<br>
tenābhihitam—yo me śramaṇaśiro dāsyati, tasyāhaṁ dīnāraśataṁ dāsyāmi |<br>
<a class='ref vai' id='vai282.016' href='#vai282.016'>Vai 282.016</a> dharmarājikāvārhadbuddhyā(?) śiro dātumārabdham |<br>
śrutvā ca rājā arhatpraghātayitumārabdhaḥ |<br>
<a class='ref vai' id='vai282.017' href='#vai282.017'>Vai 282.017</a> sa ca nirodhaṁ samāpannaḥ |<br>
tasya paropakarmo na kramate |<br>
sa yatnamutsṛjya yāvatkoṣṭhakaṁ gataḥ |<br>
<a class='ref vai' id='vai282.018' href='#vai282.018'>Vai 282.018</a> daṁṣṭhrānivāsī yakṣaścintayati—idaṁ bhagavacchāsanaṁ vinaśyati |<br>
ahaṁ ca śikṣāṁ dhārayāmi |<br>
<a class='ref vai' id='vai282.019' href='#vai282.019'>Vai 282.019</a> na mayā śakyaṁ kasyacidapriyaṁ kartum |<br>
tasya duhitā kṛmiśena yakṣeṇa yācyate, na cānuprayacchati—tvaṁ pāpakarmakārīti |<br>
<a class='ref vai' id='vai282.020' href='#vai282.020'>Vai 282.020</a> yāvatsā duhitā tena kṛmiśasya dattā bhagavacchāsanaparitrāṇāryaṁ parigrahaparipālanārthaṁ ca |<br>
<a class='ref vai' id='vai282.021' href='#vai282.021'>Vai 282.021</a> puṣyamitrasya rājñaḥ pṛṣṭhato yakṣo mahān pramāṇe yūyam(?) |<br>
<a class='ref vai' id='vai282.022' href='#vai282.022'>Vai 282.022</a> tasyānubhāvātsa rājā na pratihanyate |<br>
yāvaddaṁṣṭrānivāsī yakṣastaṁ puṣyamitrānubandhayakṣaṁ grahāya parvatacarye ’carat |<br>
<a class='ref vai' id='vai282.023' href='#vai282.023'>Vai 282.023</a> yāvaddakṣiṇā mahāsamudraṁ gataḥ |<br>
kṛmiśena ca yakṣeṇa mahāntaṁ parvatamānayitvā puṣyamitro rājā sabalavāhano ’vaṣṭabdhaḥ |<br>
<a class='ref vai' id='vai282.024' href='#vai282.024'>Vai 282.024</a> tasya munihata iti saṁjñā vyavasthāpitā |<br>
yadā puṣyamitro rājā praghātitastadā mauryavaṁśaḥ samucchinnaḥ |<br>
|<br>
<a class='ref vai' id='vai282.026' href='#vai282.026'>Vai 282.026</a> iti śrīdivyāvadāne aśokāvadānaṁ samāptam |<br>
|</p>
<footer>
<p>Based on the edition by L. Vaidya, Mithila <span class='publication-date'>1959</span>: Buddhist Sanskrit Texts; 20.</p>
<p>Input by Kensuke Okamoto, Ryukoku University</p>
<p>Reteived from <a href='http://gretil.sub.uni-goettingen.de/gretil/1_sanskr/4_rellit/buddh/divyav_u.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>NOTE: The original encoding of this e-text emulates Nagari script. Therefore word boundaries are not always spaced.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
