<!DOCTYPE html>
<html>
<head>
<meta charset='UTF-8'>
<meta name='author' content='Sylvain Lévi'>
<title></title>
</head>
<body>
<article id='mkv69' lang='san'>
<header>
<ul>
<li class='division'>Mahākarmavibhaṅga</li>
</ul>
<h1>69</h1>
</header>
<p><a class='ref sc' id='sc1' href='#sc1'>SC 1</a>katame daśānuśaṁsā bhojanapradānasya. ucyate. balavān bhavati. varṇavān bhavati. sukhito bhavati. pratibhānavān bhavati. dīrghāyur bhavati. mahājanābhigamyo bhavati. priyadarśano bhavati. mahābhogaś ca bhavati. svargeṣūpapadyate. kṣipraṁ ca parinirvāti.</p>
<p><a class='ref sc' id='sc2' href='#sc2'>SC 2</a>a) yathoktaṁ bhagavatā vaiśālyāṁ siṁhasya rājaputrasya. dadan siṁha priyo bhavati. santo janā bhajanti. kalyāṇaśabdo bhavati. viśāradaḥ parṣadam avagāhati. kālagato deveṣūpapadyate.</p>
<p><a class='ref sc' id='sc3' href='#sc3'>SC 3</a>gāthā coktā.</p>
<blockquote class='gatha'>
<p><a class='ref sc' id='sc4' href='#sc4'>SC 4</a><a class='ref mkv' id='mkv93' href='#mkv93'>Mkv 93</a>te tatra nandanti ramanti ca modayanti<br>
samarpitāḥ kāmaguṇeṣu pañcasu<br>
kṛtvā hi vākyam amitasya tāyino<br>
modanti te sugatavarasya śrāvakāḥ.</p>
<p><a class='ref sc' id='sc5' href='#sc5'>SC 5</a>etad dānasya phalaṁ bhagavatoktam.</p>
<p><a class='ref sc' id='sc6' href='#sc6'>SC 6</a>svargeṣūpapadyate kṣipraṁ ca parinirvāti. āha ca.</p>
<p><a class='ref sc' id='sc7' href='#sc7'>SC 7</a>nānārasavyañjanasupraṇītaṁ<br>
kāle śubhaṁ gandharasopapannam<br>
dadāti yaḥ pātram avekṣya dānaṁ<br>
sadāryasaṁghasya guṇān vicintya<br>
āyuś ca varṇaṁ ca yaśo balaṁ ca<br>
saṁprāpya bhogān pratibhāṁ sukhaṁ ca<br>
divīha caiva prathitottamaśrīḥ<br>
sukhāt sukhaṁ yāti vimokṣam ante.</p>
</blockquote>
<p><a class='ref sc' id='sc8' href='#sc8'>SC 8</a>ime daśa guṇā bhojanapradānasya.</p>
<footer>
<p>Based on the edition by <span class='author'>Sylvain Lévi</span> in <cite class='book' translate='no'>Mahākarmavibhaṅga et Karmavibhaṅgopadeśa</cite> Paris 1932, pp. 21–105.</p>
<p>Cf. also N. Kudo: The Karmavibhaṅga. Transliterations and Annotations of the Original Sanskrit Manuscripts from Nepal, Tokyo 2004 (Bibliotheca Philologica et Philosophica Buddhica, 7).</p>
<p>Input by Klaus Wille (Göttingen, Germany)</p>
<p>Original taken from <a href='http://gretil.sub.uni-goettingen.de/gretil/1_sanskr/4_rellit/buddh/mkarmviu.htm'>GRETIL</a>.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
