<!DOCTYPE html>
<html>
<head>
<meta charset='UTF-8'>
<meta name='author' content='Sylvain Lévi'>
<title></title>
</head>
<body>
<article id='mkv2' lang='san'>
<header>
<ul>
<li class='division'>Mahākarmavibhaṅga</li>
</ul>
<h1>2</h1>
</header>
<p><a class='ref sc' id='sc1' href='#sc1'>SC 1</a>tatra katamat karma dīrghāyuḥsaṁvartanīyam. ucyate. prāṇātipātān nivṛttiḥ. prāṇātipātanivṛttau varṇavāditā. tatra samādāpanam. tadvarṇavāditā. vadhyaprāptānāṁ manuṣyapaśusūkarakukkuṭādīnāṁ parimocanam. bhītānāṁ sattvānām abhayapradānam <a class='ref mkv' id='mkv34' href='#mkv34'>Mkv 34</a>anāthānāṁ sattvānāṁ madhye kāruṇyacittatā. glānānāṁ sattvānāṁ madhye maitracittatā. anyeṣāṁ ca bālavṛddhānām. teṣām eva bhojanapradānam. pratigrāhakeṣu ca maitracittatā. yat pūrvoktaṁ kuśalapakṣeṇa yuddhadarśanādi. tathā stūpacaityavihārāṇāṁ śīrṇānāṁ pratisaṁskaraṇam. ataevoktam.</p>
<blockquote class='gatha'>
<p><a class='ref sc' id='sc2' href='#sc2'>SC 2</a>akālamṛtyur na bhavet tasya<br>
yo bhagnaśīrṇaṁ pratisaṁskaroti.</p>
</blockquote>
<p><a class='ref sc' id='sc3' href='#sc3'>SC 3</a>a) tathā bakapratyekabrahmasūtraṁ varṇayanti sma. tena kila ṛṣibhūtena pañcābhijñena tṛṣṇārtasya sārthasya pathabhraṣṭasya upari ṛddhyā varṣaṁ pātitam. tadarthaṁ ca bhagavatā gāthā bhāṣitā.</p>
<blockquote class='gatha'>
<p><a class='ref sc' id='sc4' href='#sc4'>SC 4</a>tat te purāṇaṁ vrataśīlavṛttaṁ<br>
svapnād vibuddho ’ham iha smarāmi.</p>
<p><a class='ref sc' id='sc5' href='#sc5'>SC 5</a>tatra ca sārthe bodhisattvaḥ sārthavāho ’bhūt.</p>
<p><a class='ref sc' id='sc6' href='#sc6'>SC 6</a>ya eṇīkūlej anatāṁ gṛhītām.</p>
</blockquote>
<p><a class='ref sc' id='sc7' href='#sc7'>SC 7</a>eṇī nāma nadī yasyā anukūle rājā kaścid gṛhītaḥ pratyamitreṇa <a class='ref mkv' id='mkv35' href='#mkv35'>Mkv 35</a>himavantam anupraviśya sa nīyamāna eva vadhyaṁ prāptaḥ sabalavāhanaḥ. tena ṛṣibhūtena ṛddhyā vātavarṣaṁ muktam. sa copāyena pratyamitrajanakāyo vibhrāmitaḥ. sa rājā mokṣitaḥ.</p>
<blockquote class='gatha'>
<p><a class='ref sc' id='sc8' href='#sc8'>SC 8</a>tat te dvitīyaṁ vrataśīlavṛttaṁ<br>
svapnād vibuddho ’nusmarāmi.</p>
<p><a class='ref sc' id='sc9' href='#sc9'>SC 9</a>sa ca rājā bodhisattvo babhūva.</p>
<p><a class='ref sc' id='sc10' href='#sc10'>SC 10</a>gaṅgāsrotasi nāvā gṛhītā<br>
nāgena ghoreṇa ṛddhikena.</p>
</blockquote>
<p><a class='ref sc' id='sc11' href='#sc11'>SC 11</a>sa ca tadā ṛṣir gaṅgākūle maharddhikaḥ pañcābhijñaḥ pratiśarati. tena ca kāyaḥ krandamāno jīvitena nirāśas tato mokṣitaḥ.</p>
<blockquote class='gatha'>
<p><a class='ref sc' id='sc12' href='#sc12'>SC 12</a>tat te tṛtīyaṁ vrataśīlavṛttaṁ<br>
svapnād vibuddho ’nusmarāmi.</p>
</blockquote>
<p><a class='ref sc' id='sc13' href='#sc13'>SC 13</a>tasyāṁ ca nāvāyāṁ nausvāmī bodhisattvas tena kālenābhūt. evaṁ vidhaṁ te trividhaṁ karma kṛtam, tato ’tīva dīrghāyuḥ.</p>
<p><a class='ref sc' id='sc14' href='#sc14'>SC 14</a>b) yathā kecid ācāryāḥ kathayanti. bhagavān āha. bhūtapūrvaṁ bhikṣavo jambudvīpe sarvajanapadamārī vartate sma. athānyatareṇa sattvenānyalokadhātau sthitena ṛddhimataḥ sakāśāc chrutam. yathā jambudvīpe sarvamārī pātiteti. tena kṛtapuṇyena praṇidhānaṁ kṛtam. <a class='ref mkv' id='mkv36' href='#mkv36'>Mkv 36</a>jambudvīpe upapadyāhaṁ sarvasattvānāṁ vyādhipraṇāśāya jāyeyeti. sa tatropapannaḥ. ye ca sattvās tṛṣitās teṣāṁ pānīyena vyādhiṁ nāśayati. ye ca bubhukṣitās teṣāṁ bhaktena vyādhiṁ nāśayati. evaṁ yena yasyārthas tenaiva tasya vyādhiṁ nāśayati. na nāma tasya kiṁcid apy anauṣadhaṁ. yad yad eva gṛhya prayacchati tat tad evauṣadham. tasya jambudvīpakair manuṣyaiḥ sarvauṣadhir ekanāma kṛtam. atha bhikṣavaḥ sarvauṣadhivaidyarājo bahūnāṁ sattvasahasrāṇāṁ jīvitāni dattvā kālagataḥ. kālāntareṇa mithilāyāṁ rājakule upapannaḥ. tato ’pi tena mahādevabhūtena aśītikṣatriyasahasrāṇi dharmadeśanayā pravrajitāni. jambudvīpe ’śītivarṣasahasrāṇi manuṣyāṇām āyur na parikṣīṇam. tataś cyutaḥ kālāntareṇa kuśīnagaryāṁ māndhātā saṁvṛttaḥ. bhūyaś ca saptasūryopadeśe <a class='ref mkv' id='mkv37' href='#mkv37'>Mkv 37</a>sunetro nāma mānavo vijñeyaḥ. ahaṁ sa bhikṣavas tena kālena sarvauṣadhivaidyarājo ’bhūt. tasya karmaṇo vipākena mahādevasyāyuḥpramāṇaṁ yojayitavyam. māndhātṛsunetrābhyām apy evāyuḥpramāṇaṁ yojayitavyam. idaṁ karma dīrghāyuḥsaṁvartanīyam.</p>
<footer>
<p>Based on the edition by <span class='author'>Sylvain Lévi</span> in <cite class='book' translate='no'>Mahākarmavibhaṅga et Karmavibhaṅgopadeśa</cite> Paris 1932, pp. 21–105.</p>
<p>Cf. also N. Kudo: The Karmavibhaṅga. Transliterations and Annotations of the Original Sanskrit Manuscripts from Nepal, Tokyo 2004 (Bibliotheca Philologica et Philosophica Buddhica, 7).</p>
<p>Input by Klaus Wille (Göttingen, Germany)</p>
<p>Original taken from <a href='http://gretil.sub.uni-goettingen.de/gretil/1_sanskr/4_rellit/buddh/mkarmviu.htm'>GRETIL</a>.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
