<!DOCTYPE html>
<html>
<head>
<meta charset='UTF-8'>
<meta name='author' content='Sylvain Lévi'>
<title></title>
</head>
<body>
<article id='mkv16' lang='san'>
<header>
<ul>
<li class='division'>Mahākarmavibhaṅga</li>
</ul>
<h1>16</h1>
</header>
<p><a class='ref sc' id='sc1' href='#sc1'>SC 1</a>tatra katamat karma tiryagyonyupapattisaṁvartanīyam. ucyate. madhyamaṁ kāyavāṅmanoduścaritaṁ vicitraṁ rāgasamutthitaṁ karma vicitraṁ dveṣasamutthitaṁ karma vicitraṁ mohasamutthitaṁ karma. mātāpitroḥ pravrajitānāṁ cākalpikapradānam. tiryagyonigatānāṁ satvānām avahasanam. tathā praṇidhānakarma yathā govratikakukkuravratikaprabhṛtīnāṁ praṇidhānam atropapadyeyam iti.</p>
<p><a class='ref sc' id='sc2' href='#sc2'>SC 2</a>a) yathā ca bodhisatvasya siṁha jātake ’vadānaṁ vaktavyam. yathā ca varṣākārasya brāhmaṇasya markaṭopapattiḥ. tadyathā <a class='ref mkv' id='mkv45' href='#mkv45'>Mkv 45</a>varṣākāreṇa brāhmaṇena sthaviramahākāśyapo bhikṣū rājagṛhasyoparimeṇa gṛdhrakūṭāt parvatād ṛṣigiripārśvaṁ vihāyasā gacchan dṛṣṭaḥ. tena praduṣṭacittena devadattājātaśatrusaṁsargād vāgduścaritaṁ kṛtam. eṣa śramaṇo vihāyasā gacchan parvatāt parvataṁ gacchati. tadyathā markaṭo vṛkṣād vṛkṣam eva. bhagavataḥ kathitam. varṣākāreṇa brāhmaṇena krodhajātena vāgduścaritaṁ kṛtam. tasya ko vipākaḥ. bhagavān āha. asya vāgduścaritasya vipākato varṣākāro brāhmaṇaḥ pañca janmāntaraśatāni markaṭo bhaviṣyatīti. tatas tena varṣākāreṇa śrutaṁ bhagavatā nirdiṣṭatvaṁ kila pañca janmāntaraśatāni markaṭo bhaviṣyatīti. sa saṁvignacittaṁ prasāditavān. tena bhagavān parinirvāṇakāle pṛṣṭaḥ. tasya karmaṇaḥ kadā parikṣaya iti. bhagavān āha. tāny eva pañca janmāntaraśatāni kiṁ tu rājagṛhe utpatsyase yathā jambvā jambudvīpe jāyate. yatroṣṭrikāmātrāṇi phalāni. yathā kṣaudramadhv aneḍakam evamāsvādāni. <a class='ref mkv' id='mkv46' href='#mkv46'>Mkv 46</a>tatropapattir bhaviṣyati. tato vyutthitasya te sugatir bhaviṣyati. yathā cittapradūṣaṇena siṁheṣūpapannaḥ. tadarthaṁ ca bhagavatā gāthā bhāṣitā.</p>
<blockquote class='gatha'>
<p><a class='ref sc' id='sc3' href='#sc3'>SC 3</a>dīrghā jāgarato rātrir dīrghaṁ śrāntasya yojanam<br>
dīrgho bālasya saṁsāraḥ saddharmam avijānataḥ.</p>
</blockquote>
<p class='endsection'>idaṁ karma tiryagyonyupapattisaṁvartanīyam.</p>
<footer>
<p>Based on the edition by <span class='author'>Sylvain Lévi</span> in <cite class='book' translate='no'>Mahākarmavibhaṅga et Karmavibhaṅgopadeśa</cite> Paris 1932, pp. 21–105.</p>
<p>Cf. also N. Kudo: The Karmavibhaṅga. Transliterations and Annotations of the Original Sanskrit Manuscripts from Nepal, Tokyo 2004 (Bibliotheca Philologica et Philosophica Buddhica, 7).</p>
<p>Input by Klaus Wille (Göttingen, Germany)</p>
<p>Original taken from <a href='http://gretil.sub.uni-goettingen.de/gretil/1_sanskr/4_rellit/buddh/mkarmviu.htm'>GRETIL</a>.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
