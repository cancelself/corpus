<!DOCTYPE html>
<html>
<head>
<meta charset='UTF-8'>
<meta name='author' content='Sylvain Lévi'>
<title></title>
</head>
<body>
<article id='mkv33' lang='san'>
<header>
<ul>
<li class='division'>Mahākarmavibhaṅga</li>
</ul>
<h1>33</h1>
</header>
<p><a class='ref sc' id='sc1' href='#sc1'>SC 1</a>katamat karma yena samanvāgataḥ pudgalaḥ pūrvaṁ sukhito bhūtvā paścād duḥkhito bhavati. ucyate. ihaikatyo dānaṁ yācitaḥ samānaḥ pūrvaṁ prahṛṣṭaḥ pratijānīte pramudito dadāti. dattvā ca khalu pratisārī bhavati. sa yadā manuṣyeṣūpapadyate. āḍhyeṣu mahādhaneṣu mahābhogeṣu kuleṣūpapadyate. paścāt tasya te bhogāḥ parikṣayaṁ paryādānaṁ gacchanti. sa paścād daridro bhavati. yathāryagopakaḥ. tena kila kakucchande samyaksaṁbuddhe bhikṣusaṁghasya godhenur dattā. sa paścāt parair garhito na sādhukṛteyaṁ datteti. tena cittaṁ pradūṣitam. sa yatra yatropapadyate tatra tatra mahādhano bhavati. paścāt tena cittapradoṣeṇa daridro bhavati. paścime bhave ’pi rājagṛhe nagare <a class='ref mkv' id='mkv66' href='#mkv66'>Mkv 66</a>’nyatarasmin gṛhe pratyājātaḥ. tasya jāyamānasya mātā kālagatā. anena mātā māritā jāyamānena mūlanakṣatre jāto ’yaṁ mā nirmūlaṁ kulaṁ kariṣyaty amaṅgalo ’yam iti mātrā sārdhaṁ śmaśāne utsṛṣṭaḥ. tatrāpi ca mātur ekastanāt kṣīraṁ pragharati tenaiva puṇyānubhāvena. vivṛddhaś ca bhagavatāgatya pravrājitaḥ. etac ca sarvam anupūrveṇa bhagavatā bhikṣūṇāṁ kathitam. evam anena pūrvaṁ kṣīradhenuḥ prasādajātena dattā paścād vipratisārī saṁvṛttaḥ. tasyedaṁ karmaphahm. yas tv asau pūrvakaś cittaprasādas tad evāsya mokṣabījam. yathā ca campāyāṁ mahānagaryām īśvaro gṛhapatiputraḥ. tena bhṛtyānāṁ haste sarvaṁ dhanaṁ caturdiśaṁ bāṇijyāya preṣitam. tac ca sarvaṁ deśāntaragataṁ vinaṣṭam. sa ca parakarmakaraḥ saṁvṛttaḥ. idaṁ karma yena samanvāgataḥ pudgalaḥ pūrvaṁ sukhito bhūtvā paścād duḥkhito bhavati.</p>
<footer>
<p>Based on the edition by <span class='author'>Sylvain Lévi</span> in <cite class='book' translate='no'>Mahākarmavibhaṅga et Karmavibhaṅgopadeśa</cite> Paris 1932, pp. 21–105.</p>
<p>Cf. also N. Kudo: The Karmavibhaṅga. Transliterations and Annotations of the Original Sanskrit Manuscripts from Nepal, Tokyo 2004 (Bibliotheca Philologica et Philosophica Buddhica, 7).</p>
<p>Input by Klaus Wille (Göttingen, Germany)</p>
<p>Original taken from <a href='http://gretil.sub.uni-goettingen.de/gretil/1_sanskr/4_rellit/buddh/mkarmviu.htm'>GRETIL</a>.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
