<!DOCTYPE html>
<html>
<head>
<meta charset='UTF-8'>
<meta name='author' content='Sylvain Lévi'>
<title></title>
</head>
<body>
<article id='mkv73' lang='san'>
<header>
<ul>
<li class='division'>Mahākarmavibhaṅga</li>
</ul>
<h1>73</h1>
</header>
<p><a class='ref sc' id='sc1' href='#sc1'>SC 1</a>katame daśa guṇā mālāpradānasya. ucyate. mālābhūto bhavati lokasya. kāyād daurgandhyam apaiti saugandhyaṁ prādurbhavati. nityasugandho nityālaṁkṛto bhavati. abhedyaparivāro bhavati. sarvajanapriyo bhavati. mahābhogaś ca bhavati. svargeṣūpapadyate. kṣipraṁ ca parinirvāti.</p>
<blockquote class='gatha'>
<p><a class='ref sc' id='sc2' href='#sc2'>SC 2</a><a class='ref mkv' id='mkv99' href='#mkv99'>Mkv 99</a>a) aha ca.</p>
<p><a class='ref sc' id='sc3' href='#sc3'>SC 3</a>mālyaṁ vicitraṁ pravaraṁ sugandhaṁ<br>
praharṣaṇaṁ prītikaraṁ narāṇām<br>
prasannacitto munidhātugarbhe<br>
tathāgatebhyaś ca dadāti yo vai<br>
sa divyamālyābharaṇojjvalāṅgaḥ<br>
śrīmat sukhaṁ prāpya divīha caiva<br>
bodhyaṅgadāmapratibhūṣitātmā<br>
mokṣaṁ paraṁ yāti guṇāgragandhaḥ.</p>
</blockquote>
<p><a class='ref sc' id='sc4' href='#sc4'>SC 4</a>b) tathānyatarasya daridragṛhapater duhitā. sā khalu dvāre sthitā janapadaṁ sarvālaṁkārabhūṣitaṁ paśyati. utsave ramamāṇam. sā pitaram āha. mām apy alaṁkuruṣveti. pitāha. kuto ’smākaṁ daridrāṇām alaṁkāraḥ. eṣa janapadaḥ kṛtapuṇyo ’nekaśo buddhe bhagavati kṛtādhikāraḥ. tena ca karmaṇā karṇesumanasya sthavirasyāvadānaṁ vistaraśas tasyoktam. evam alpo ’pi bhagavati kṛtaḥ prasādo mahāphalo bhavati. tayā pitātīvoparodhitaḥ prayaccha mama kiṁcid eṣo ’grato vihāraḥ atra bhagavataḥ pūjām upariṣyāmīti. tena duḥkhārtena vibhave ’vidyamāne palālamayīṁ mālāṁ kṛtvā dattā. sā tāṁ palālamayīṁ mālāṁ gṛhya buddhapratimāyāḥ śirasi dattvā pādayoḥ praṇipatya āha. bhagavann anena kuśalamūlena saṁsāre saṁsaratyā mā bhūyaḥ dāridryaṁ syād iti. tasyāḥ prasādajātāyās tad ahar eva mānuṣyaṁ strībhāvam atikrāntaṁ divyaṁ rūpaṁ prādurbhūtam. tadviṣayaprativāsinā ca rājñāgradevī sthāpitā. kālagatā deveṣūpapannā. paścime ’pi ca bhave campāyām agrakulikasya <a class='ref mkv' id='mkv100' href='#mkv100'>Mkv 100</a>duhitā pratyājātā paramakalyāṇī sauvarṇā cāsyā mālā sarvaratnamaṇḍitā śirasi sahasaiva prādurbhūtā. mātāpitṛbhyāṁ vismayajātābhyāṁ mālinīty evāsyā nāma kṛtam. yadā ca bhagavān abhisaṁbuddho rājagṛhāc campām anuprāptaḥ. sā copasaṁkrāntā. tasyāś ca bhagavatā dharmadeśanā kṛtā pravrajitā cārhantī saṁvṛttā. sāha cittotpādād evāsyā mā me bhūyo mālā bhavatv ity antarhitā. tāṁ ca dṛṣṭvā vismayaprāptā devatā gāthām anugāyate yathāha.</p>
<blockquote class='gatha'>
<p><a class='ref sc' id='sc5' href='#sc5'>SC 5</a>dattvā tu palālamayīṁ mālāṁ sā mālinī sugatasya caitye<br>
varakanakaratnamālāṁ lebhe bodhyaṅgamālāṁ ca.</p>
</blockquote>
<p class='endsection'>ime daśa guṇā mālāpradānasya.</p>
<footer>
<p>Based on the edition by <span class='author'>Sylvain Lévi</span> in <cite class='book' translate='no'>Mahākarmavibhaṅga et Karmavibhaṅgopadeśa</cite> Paris 1932, pp. 21–105.</p>
<p>Cf. also N. Kudo: The Karmavibhaṅga. Transliterations and Annotations of the Original Sanskrit Manuscripts from Nepal, Tokyo 2004 (Bibliotheca Philologica et Philosophica Buddhica, 7).</p>
<p>Input by Klaus Wille (Göttingen, Germany)</p>
<p>Original taken from <a href='http://gretil.sub.uni-goettingen.de/gretil/1_sanskr/4_rellit/buddh/mkarmviu.htm'>GRETIL</a>.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
