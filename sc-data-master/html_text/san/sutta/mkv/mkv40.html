<!DOCTYPE html>
<html>
<head>
<meta charset='UTF-8'>
<meta name='author' content='Sylvain Lévi'>
<title></title>
</head>
<body>
<article id='mkv40' lang='san'>
<header>
<ul>
<li class='division'>Mahākarmavibhaṅga</li>
</ul>
<h1>40</h1>
</header>
<p><a class='ref sc' id='sc1' href='#sc1'>SC 1</a>katamasya pudgalasyāyuḥ kṣīṇaṁ na karma. ucyate. yaḥ pudgalo narakāc cyuto narakeṣūpapadyate. tiryagbhyaś cyutas <a class='ref mkv' id='mkv72' href='#mkv72'>Mkv 72</a>tiryakṣūpapadyate. yamalokāc cyuto yamaloke upapadyate. devebhyaś cyuto deveṣūpapadyate. yathā varṣākārasya brāhmaṇasya punaḥ punaḥ kālagatasya markaṭopapattiḥ. yathā kāśmīrāyāṁ pūrvoktasya gṛhapateḥ punaḥ punaḥ paśūpapattiḥ. yathā ca śrāvastyāṁ kaścid daridraḥ kuṭumbī kālagataḥ. tasya gṛhadvāre balīvardo vraṇībhūtena skandhena tiṣṭhati. sa gṛha āsaktacittaḥ kuṭumbī tasya balīvardasya skandhe kṛmiḥ pratyājātaḥ. upapannamātraś ca kākena bhakṣitaḥ. punas tatraiva kṛmiḥ pratyājātaḥ. sa evaṁ saptakṛtva ekadivasena kālagataḥ. upapannamātraś ca kākena bhakṣitaḥ. yathā cāryamahāmaudgalyāyano magadheṣu bhaikṣyaṁ paryaṭamāno ’nyatamagṛhadvāram anuprāptaḥ. tasmiṁś ca gṛhe gṛhapatiḥ patnīsahito matsyamāṁsaprakāreṇa bhojanaṁ bhuṅkte. putreṇa paryaṅkagatena kṛṣṇā cāsya kukkurī puraḥ sthitā. sa tasya matsyā sthīni kṣipati. atḥa sa gṛhapatir mahāmaudgalyāyanaṁ dṛṣṭvāha. gamyatām ārya nāsti kāścid atra yo bhikṣāṁ dāsyati. sa khalu saṁprasthitaḥ. taśmiṁś ca gṛhadvāre deśāntarābhyāgatāḥ puruṣā vidvāṁsaḥ pūrvasthitāḥ te taṁ dṛṣṭvā vismayaṁ prāptāḥ. aho āścaryam ayaṁ nāma ṛddhimatām agryaḥ yena nandopanandau nāgarājānau vinītau vaijayantaś ca prāsādo vāmapādāṅguṣṭhena kampitaḥ śakro vismāpitaḥ trisāhasraṁ lokadhātuṁ nimeṣāntaracārī sa nāma bhikṣām adattvā visarjitaḥ. atha sthaviras teṣāṁ saṁvejanārtham āha. vatsa. naitad āścaryam. puruṣā ūcuḥ. atha kim anyad āścaryaṁ vismayakāraṇam. sa uvāca. ya eṣa gṛhapatir matsyamāṁsaprakārair bhojanaṁ <a class='ref mkv' id='mkv73' href='#mkv73'>Mkv 73</a>bhuṅkte eṣa matsyaḥ asya gṛhapateḥ pitā. tena yā eṣāsya gṛhasya pṛṣṭhataḥ puṣkariṇī ataḥ prabhūtamatsyān uddhṛtyoddhṛtya bhakṣitāḥ. sa kālagato ’traiva matsyaḥ pratyājātaḥ. sa eṣo ’nekaśa uddhṛtyoddhṛtya bhakṣyate. atraiva ca bhūyo bhūya upapadyate. yāpy eṣā kukkurī asyaiva gṛhapater mātā. etayā lobhadoṣeṇa na kiṁcid dānaṁ dattam. na ca śīlaṁ sevitam. kevalaṁ kulavaṁśārthaṁ dravyaṁ paripālitam. sātraiva gṛhe āsaktacittā kālagatā kukkurīṣu pratyājātā. kālagatā bhūyo bhūyo ’traivopapadyate. sarvāṁ ca rātrīṁ gṛhaṁ samantāt paryaṭati. mātra kaścit praviśed iti. atha yas tv eṣa putraḥ paryaṅke kṛtaḥ eṣo ’syā eva striyāḥ pracchannabhartā anena ca gṛhapatinā śrutam. eṣā te patnī parapuruṣavyāsaktā jāteti. sa eṣa gṛhapatir grāmāntara gamanavyapadeśena gṛhān niṣkrāntaḥ. eṣāpi strī parapuruṣeṇa saha śayitā. anena gṛhapatinā rātrāv āgamya puruṣo ghātitaḥ. so ’syām eva striyām āraktacittas tenaiva snehānubandhena kukṣav upapannaḥ. paśya vatsa yaḥ pitā caiva tasya sa maṁsāni bhakṣayati. yā mātā janitrī tasyā matsyakaṇtakāsthikāni dadāti. yaś ca śatruḥ kruddhena māritaḥ pāradārikaḥ taṁ paryaṅkena dhārayati. eṣa saṁsāradoṣo nirvedaḥ kāryaḥ. idam atrāścaryakāraṇam. atha sa bhikṣur mahāmaudgalyāyana etad evārthaṁ sarvaṁ paścimajanatāsaṁvejanārthaṁ ślokena saṁgṛhītavān. yathāha.</p>
<blockquote class='gatha'>
<p><a class='ref sc' id='sc2' href='#sc2'>SC 2</a>pitur maṁsāni khādate mātuḥ kṣipati kaṇṭakān<br>
bhāryā jāraṁ ca poṣeti loko mohatamovṛtaḥ.</p>
</blockquote>
<p><a class='ref sc' id='sc3' href='#sc3'>SC 3</a>ayaṁ pudgalo yasyāyuḥ kṣīṇaṁ na karma.</p>
<footer>
<p>Based on the edition by <span class='author'>Sylvain Lévi</span> in <cite class='book' translate='no'>Mahākarmavibhaṅga et Karmavibhaṅgopadeśa</cite> Paris 1932, pp. 21–105.</p>
<p>Cf. also N. Kudo: The Karmavibhaṅga. Transliterations and Annotations of the Original Sanskrit Manuscripts from Nepal, Tokyo 2004 (Bibliotheca Philologica et Philosophica Buddhica, 7).</p>
<p>Input by Klaus Wille (Göttingen, Germany)</p>
<p>Original taken from <a href='http://gretil.sub.uni-goettingen.de/gretil/1_sanskr/4_rellit/buddh/mkarmviu.htm'>GRETIL</a>.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
