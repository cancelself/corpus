<!DOCTYPE html>
<html>
<head>
<meta charset='UTF-8'>
<meta name='author' content='Sylvain Lévi'>
<title></title>
</head>
<body>
<article id='mkv13' lang='san'>
<header>
<ul>
<li class='division'>Mahākarmavibhaṅga</li>
</ul>
<h1>13</h1>
</header>
<p><a class='ref sc' id='sc1' href='#sc1'>SC 1</a>tatra katamat karma duṣprajñasaṁvartanīyam. ucyate. ihaikatyo na parān pṛcchati. paṇḍitān. śramaṇān. brāhmaṇān. ko dharmaḥ kiṁ dharmaṁ kurvataḥ śreyaskaram iti. api tu duṣprajñān sevati. paṇḍitān parivarjayati. asaddharmaṁ dīpayati. saddharmaṁ vigarhati. saddharmabhāṇakānāṁ vaiśāradyopacchedaṁ karoti. saddharmabhāṇakānām abhiniveśena na sādhukāraṁ dadāti. asaddharmabhāṇakānāṁ <a class='ref mkv' id='mkv42' href='#mkv42'>Mkv 42</a>sādhukāraṁ dadāti. mithyādṛṣṭiṁ varṇayati. samyagdṛṣṭiṁ vigarhati. tathā pustakalekhakavācakānāṁ vṛttyupacchedaṁ karoti.</p>
<p><a class='ref sc' id='sc2' href='#sc2'>SC 2</a>a) sūtre coktam. unmattakasaṁvartanīyam ... karoti. saṁmūḍhakaś ca kālaṁ karoti. duṣprajñaś ca bhavati. yathoktaṁ nandikasūtre. pañcatriṁśad ādīnavāḥ surāmaireyamadyapramādasthāne yojayitavyāḥ. buddhe cāgauravo bhavati. dharme saṁghe cāgauravo bhavati. ataḥ śākyasūtraṁ yojayitavyam. yadā ca bhagavān kapilavastum āgataḥ sa madyapānadoṣān na kadācid bhagavantam upasaṁkrāntaḥ. caturbhiḥ sthavirair bhagavatā preṣitair gatvā vinītaḥ kālagataś ca. śākyaḥ pṛcchati. bhagavan. tasya kā gatir iti. bhagavān āha. ime ’pi ca me śākya bhāṣitasyārtham ājānīyur iti sūtraṁ <a class='ref mkv' id='mkv43' href='#mkv43'>Mkv 43</a>yojayitavyam. yathā cūḍā panthako nāma bhikṣus tasya rājagṛhe prativasato bhagavatā gāthoddiṣṭā. sā ca varṣātyayena na śakitā grahītum. bhikṣavo vismayaṁ prāptāḥ pṛcchanti. bhagavan kasyaiṣa karmaṇo vipākena duṣprajñaḥ. bhagavān āha. kāśyape samyaksaṁbuddhe parinirvṛte eṣa āraṇyako bhikṣus tripiṭakas tatkālam abhūt. bhikṣūṇāṁ ca buddhapūjām akurvatāṁ buddhavacanam antarhitam. te bhikṣavas tasya samīpaṁ gatāḥ asmākaṁ buddhavacanam antarhitam. asmākam apy upadeśaṁ kuruṣvety anena mātsaryadoṣāt teṣām upadeśo na kṛtaḥ. evaṁ tacchāsanam antarhitam. tasya karmaṇo vipākenaiṣa duṣprajñaḥ. idaṁ karma duṣprajñasaṁvartanīyam.</p>
<footer>
<p>Based on the edition by <span class='author'>Sylvain Lévi</span> in <cite class='book' translate='no'>Mahākarmavibhaṅga et Karmavibhaṅgopadeśa</cite> Paris 1932, pp. 21–105.</p>
<p>Cf. also N. Kudo: The Karmavibhaṅga. Transliterations and Annotations of the Original Sanskrit Manuscripts from Nepal, Tokyo 2004 (Bibliotheca Philologica et Philosophica Buddhica, 7).</p>
<p>Input by Klaus Wille (Göttingen, Germany)</p>
<p>Original taken from <a href='http://gretil.sub.uni-goettingen.de/gretil/1_sanskr/4_rellit/buddh/mkarmviu.htm'>GRETIL</a>.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
