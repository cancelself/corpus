<!DOCTYPE html>
<html>
<head>
<meta charset='UTF-8'>
<meta name='author' content='Sylvain Lévi'>
<title></title>
</head>
<body>
<article id='mkv34' lang='san'>
<header>
<ul>
<li class='division'>Mahākarmavibhaṅga</li>
</ul>
<h1>34</h1>
</header>
<p><a class='ref sc' id='sc1' href='#sc1'>SC 1</a>katamat karma yena samanvāgataḥ pudgalaḥ pūrvaṁ duḥkhito bhūtvā paścāt sukhito bhavati. ucyate. ihaikatyo dānaṁ samādāya yācitaḥ samānaḥ pratijānīte. kṛcchreṇa dadāti. dattvā tu dānaṁ paścāt prītim utpādayati. sa yadā manuṣyeṣūtpadyate daridreṣu kuleṣūtpadyate. tasya paścāt te bhogā abhivṛddhiṁ gacchanti. atra cāniruddhasyāvadānaṁ vaktavyam. tena kila rājagṛhe <a class='ref mkv' id='mkv67' href='#mkv67'>Mkv 67</a>śyāmākataṇḍulabhaktam upariṣṭhasya pratyekabuddhasya piṇḍapāto dattaḥ. taddivasam eva rājñā tuṣṭenāṣṭau mahāgrāmā dattāḥ. tac ca paścimakaṁ dāridryam. yathā tasyaiva vyākaraṇaṁ pūrvāparāntake sūtre. yathā ca śrāvastyāṁ daridrapuruṣeṇa svajanaphalāni yācitvā kṣetraṁ nītāni karṣaṇārthe. tasya patnyā paragṛhe bhājanam ādhāya vrīhim ānīya bhaktaṁ siddham. atha bhagavatā śāriputramaudgalyāyanamahākāśyapasubhūtiprabhṛtayaḥ ete uktāḥ. amukasya gṛhapater gṛhe prathamaṁ bhaikṣyaṁ grahītavyam iti. te ca sarve yathānupūrvaṁ tatra gatāḥ. sarvaiś ca tasmād bhaikṣyaṁ labdham. atha paścād bhagavān api gataḥ. tayā striyā jātaprasādayā pariśiṣṭaṁ bhaktaṁ sarvaṁ bhagavato dattaṁ praṇidhānaṁ ca karoti. anena bhagavan kuśalamūlena mā me bhūyaḥ kadācid dāridryaṁ syād iti. tathāstv iti bhagavatā pratiśrutam. tadahar eva tasya mahānidhānaṁ prādurbhūtam. tac chrutvā rājāprasenajit tasmin gṛhe gataḥ. tenoktam. asmākaṁ pūrvarājabhis te dīnārāḥ sthāpitā iti. gṛhapatinā tasya tato gṛhyāñjalipūro dattaḥ. aṅgāraḥ saṁvṛttaḥ. rājñā bhūyo gṛhapater dattāḥ. suvarṇaṁ saṁvṛttam. athā rājā prasenajid vismayajātaḥ. gatvā bhagavato nivedayati. bhagavān āha. puṇyanirjātā gṛhapater na grāhyā. sarvaṁ ca tadānupūrveṇa kathitam. evam eṣa yadā dātā bhavati duḥkhena yācitaḥ samānaḥ pratijānīte. duḥkhena <a class='ref mkv' id='mkv68' href='#mkv68'>Mkv 68</a>dadāti dattvā ca cittaṁ prasādayati. tena hetunā pūrvaṁ daridro bhūtvā paścān mahādhano bhavati. idaṁ karma yena samanvāgataḥ pudgalaḥ pūrvaṁ duḥkhito bhūtvā paścāt sukhito bhavati.</p>
<footer>
<p>Based on the edition by <span class='author'>Sylvain Lévi</span> in <cite class='book' translate='no'>Mahākarmavibhaṅga et Karmavibhaṅgopadeśa</cite> Paris 1932, pp. 21–105.</p>
<p>Cf. also N. Kudo: The Karmavibhaṅga. Transliterations and Annotations of the Original Sanskrit Manuscripts from Nepal, Tokyo 2004 (Bibliotheca Philologica et Philosophica Buddhica, 7).</p>
<p>Input by Klaus Wille (Göttingen, Germany)</p>
<p>Original taken from <a href='http://gretil.sub.uni-goettingen.de/gretil/1_sanskr/4_rellit/buddh/mkarmviu.htm'>GRETIL</a>.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
