<!DOCTYPE html>
<html>
<head>
<meta charset='UTF-8'>
<meta name='author' content='Sylvain Lévi'>
<title></title>
</head>
<body>
<article id='mkv32' lang='san'>
<header>
<ul>
<li class='division'>Mahākarmavibhaṅga</li>
</ul>
<h1>32</h1>
</header>
<p><a class='ref sc' id='sc1' href='#sc1'>SC 1</a>tatra katamat karma deśāntaravipākam ucyate. yat karma tasminn eva janmāntare vā deśāntaragatasya vipacyate śubham aśubhaṁ vā. tat karma deśāntaravipākam. yathā bhagavān kathayati. bhūtapūrvaṁ bhikṣavo jambudvīpe manuṣyāṇam aparimāṇam āyur bhavati. yathā rājño māndhātuḥ. athānyatarasmin nagare maitrāyajño nāma <a class='ref mkv' id='mkv51' href='#mkv51'>Mkv 51</a>sārthavāhaputro babhūva. sa pañcaśatasahāyaparivṛta udyānaṁ gataḥ. taiś ca sahāyair uktaḥ. asmin nagare baṇijas tava pitaraṁ pūrvaṅgamaṁ kṛtvā mahāsamudram avatīrya suvarṇabhūmiprabhṛtīni deśāntarāṇi gatvā dvīpāntarāṇi ca paśyanti. dravyopārjanaṁ ca kurvanti. vayam api tvāṁ pūrvaṅgamaṁ kṛtvā samudram avatīrya dravyopārjanaṁ kariṣyāmo dvīpāntarāṇi ca drakṣyāmaḥ. tatas tena evam iti pratiśrutam. sa rātrau gatvā mātaram āpṛcchati. amba suvarṇabhūmiṁ gamiṣyāmaḥ. tasya mātāha. aparimāṇaṁ putra dravyaṁ gṛhe tiṣṭhati. na gantavyam iti. sa mātur vacanena nivṛttaḥ. sa bhūya udyānaṁ gataḥ sahāyair uktaḥ. tam arthaṁ vijñāpayāmaḥ. tena tathāstv iti pratiśrutam. sa bhūyo mātaraṁ gatvāpṛcchati. bhūyaś ca mātrā pādapatanān nivartitaḥ. evaṁ tṛtīyam api. sa kālāntareṇa bhūya <a class='ref mkv' id='mkv52' href='#mkv52'>Mkv 52</a>udyānaṁ gatvā sahāyair uktaḥ. tava doṣād vayam api na gacchāmaḥ. pṛcchāmo vayam. trayodaśyāṁ gamiṣyāma iti. tena mātur aviditam eva bahir bahu bhāṇḍaṁ nirgamitam. tasya gamanakāle prasthitasya mātā dvāre pādapatanaṁ kṛtvā sthitvā. putra na gantavyam iti. sa kruddho mātuḥ pādaṁ mastake dattvātikrāntaḥ samudrakūlaṁ ca gataḥ. tena sahāyā uktāḥ. samudram avataratāṁ na jñāyate jīvitaṁ maraṇaṁ ca. vayaṁ sarva evāṣṭāṅgasamanvāgataṁ poṣadhaṁ gṛhṇāmaḥ. tais tathāstv iti pratipannam. poṣadhaṁ ca gṛhītam. te samudram avatīrṇāḥ. samudramadhyagatānāṁ ca teṣāṁ viṣamavātādyāhataḥ poto vinaṣṭas tena sarve kālagatāḥ. maitrāyajñaś ca ma. praṭamukhyān avabaddhaṁ tāmraghataṁ ca gṛhya samudrakūla uttīrṇaḥ sa paryaṭamānaḥ sauvarṇaprākāraṁ nagaraṁ paśyati. ārāmasaṁpannaṁ vanasaṁpannaṁ puṣkariṇīsaṁpannam. dhūpitadhūpanaṁ muktapuṣpāvakīrṇam avasaktapaṭṭadāmakalāpam. tataś catasro ’psaraso nirgatāḥ. sa tābhir gṛhya nagaraṁ praveśitaḥ. sa tābhiḥ sārdhaṁ bahūni varṣāṇi krīḍitavān. bahūni varṣaśatāni. bahūni varṣasahasrāṇi bahūni varṣaśatasahasrāṇi krīḍitavān. sa tābhir uktaḥ. āryaputra tavāyaṁ pṛthivīpradeśo ’pūrvaḥ. asmākam aviditaṁ na nirgantavyam. yadi nirgacchasi sarvathottarābhimukhena na gantavyam. iti. sa tasmāt kālāntareṇa nirgataḥ. sa bhūyo gacchan nagaraṁ paśyati. rūpyamayena prākāreṇa. ārāmasaṁpannaṁ vanasaṁpannam. pūrvavad yāvat. tasmād apy aṣṭāv apsaraso nirgatāḥ. tābhir apy asau gṛhya praveśitaḥ. sa tābhiḥ sārdhaṁ bahūni varṣāṇi krīḍitavān. bahūni varṣaśatāni. bahūni varṣasahasrāṇi bahūni varṣaśatasahasrāṇi krīḍitavān. pūrvavat. tato ’pi kālāntareṇa nirgataḥ. bhūyaś ca paryaṭan nagaraṁ paśyati. vaidūryamayena prākāreṇa ārāmasaṁpannaṁ vanasaṁpannam. puṣkariṇīsaṁpannam. dhūpitadhūpanam. muktapuṣpāvakīrṇam avasaktapaṭṭadāmakalāpam. tasmād api ṣoḍaśāpsaraso nirgatāḥ. tābhir api sārdhaṁ bahūni varṣāṇi krīḍitavān. pūrvavat. sa tābhir uktaḥ. āryaputra tavāyaṁ pṛthivīpradeśo ’pūrvaḥ. asmād vihārāt tena na nirgantavyam. atha nirgacchasi. sarvathottarāmukhena na gantavyam iti. sa tasmāt kālāntareṇa nirgataḥ. bhūyāḥ paryaṭamānaḥ <a class='ref mkv' id='mkv53' href='#mkv53'>Mkv 53</a>sphaṭikaprākāreṇa nagaram. tathaivārāmasaṁpannam. vanasaṁpannaṁ puṣkariṇīsaṁpannam. dhūpitadhūpanaṁ muktapuṣpāvakīrṇam avasaktapaṭṭadāmakalāpam. tasmād api dvātriṁśad apsaraso nirgatāḥ. tābhir api sārdhaṁ bahūni varṣāṇi bahūni varṣaśatāni bahūni varṣaśatasahasrāṇi krīḍitavān. sa tābhir apy uktaḥ. āryaputra tavāyaṁ pṛthivīpradeśo ’pūrvaḥ. asmād vihārāt tena na nirgantavyam. atha nirgacchasi. uttarāmukhena na gantavyam iti. sa tāsāṁ pramādād ratikhinno nirgataḥ. uttarābhimukhena gacchan kaṇṭakāṭavīṁ prapannaḥ. atha kṛṣṇāyasena prākāreṇa nagaraṁ paśyati. sa tatra praviṣṭaḥ. praviṣṭamātrasya ca nagaradvāraṁ pihitam. ūrdhvaṁ paśyati. prākāro vardhate bhairavaṁ ca śabdaṁ śṛṇoti. tatrasthaś ca cintayati. kim etad iti. sa tatra gataḥ. atha paśyati puruṣasyāsidharaṁ cakraṁ śiraś chinatti. sa bhītaḥ pṛcchati. kim etad bho puruṣa. nairayikapuruṣaḥ prāha. eṣa pratyekanarakaḥ. maitrāyajña āha. kiṁ tvayā pāpakarma kṛtam iti. sa kathayati. asmin jambudvīpe mahākośalī nāma nagaram. tatrāhaṁ mahāsārthavāhaputro ’bhūvam. sa pañcabhiḥ sahāyaśataiḥ sahodyānaṁ gataḥ. te kathayanti. tava pitā sārthavāho ’smākaṁ pūrvapuruṣo ’sti. pūrvaṅgamaṁ kṛtvā deśāntarāṇi gatvā dravyopārjanāni kurvanti. suvarṇabhūmiṁ siṁhaladvīpaṁ ca prabhṛtīni ca dvīpāntarāṇi paśyanti. vayam api tvayā pūrvaṅgamena deśāntaraṁ paśyāma iti. vayam api gacchāma iti pratiśrutam. so ’haṁ gṛhaṁ gatvā mātaram āpṛṣṭavān. aham evaṁ deśāntaraṁ gamiṣyāmīti. mātā ma āha. putra tava pitā samudram avatīrṇo deśāntaraṁ gata eva kālagataḥ. tvam ekaputrakaḥ. prabhūtaṁ gṛhe dravyaṁ tiṣṭhati. na gantavyam. iti. mayā na gacchāmīti pratiśrutam. evaṁ dvitīyaṁ tṛtīyaṁ caturtham apy āpādapatanaṁ nivartitaḥ. kālāntareṇāhaṁ bhūyo ’py udyānaṁ gataḥ sahāyair uktaḥ. avaśyaṁ gantavyam iti. gamiṣyāmīti mayā pratiśrutam. atha mama prasthitasya mātā dvāre pādapatanaṁ kṛtvā sthitā. putra nārhasi māṁ parityaktum iti. tasyāhaṁ mastake pādaṁ dattvā prakrāntaḥ. so ’haṁ pañcabhiḥ sahāyaśataiḥ sārdhaṁ samudrakūlaṁ gataḥ. aṣṭāṅgasamanvāgataṁ poṣadhaṁ gṛhya samudram avatīrṇaḥ. suvarṇabhūmiprasthitānām asmākaṁ viṣamavātādyāhataḥ poto vinaṣṭaḥ. te sarve kālagatāḥ. ahaṁ tu bahubhir divasaiḥ kathaṁcana samudrād uttīrṇo ’tha prapīḍyamānaḥ sauvarṇena prākāreṇa nagaram. ārāmasaṁpannam. vanasaṁpannam. puṣkariṇīsaṁpannam. dhūpitadhūpanam. muktapuṣpāvakīrṇam. avasaktapaṭṭadāmakalāpam. tasmāc catasro ’psaraso nirgatāḥ. tābhiḥ praveśito ’smi. yāvat. <a class='ref mkv' id='mkv54' href='#mkv54'>Mkv 54</a>tābhir api sārdhaṁ bahūni varṣāṇi. bahūni varṣaśatāni. bahūni varṣaśatasahasrāṇi krīḍitam. tataḥ kālāntareṇa nirgacchan pa ... pūrvavat. tasmād apsaraso nirgatāḥ. tābhiḥ praveśito ’smi. yāvat. tābhir api sārdhaṁ bahūni varṣāṇi bahūni varṣaśatāni bahūni varṣaśatasahasrāṇi krīḍitam. evaṁ vaidūryamayam. tasmād api ṣoḍaśāpsaraso nirgatāḥ .... tasmād api nirgatah. sphaṭikamayaṁ nagaraṁ paśyāmi. pūrvavat. tasmād dvātriṁśad apsaraso nirgatāḥ. tābhir api saha tathaiva krīḍitam ...... kaṇṭakāṭavīṁ prapannaḥ. yāvad. āyasanagaraṁ paśyāmi. so ’ham atra praviṣṭaḥ. praviṣṭasya me dvāraṁ pihitam. atra ca pūrvavat ....... asidharaṁ cakraṁ śirasi parivartamānaṁ paśyāmi. tatra ca mamāvasthitasya śirasi asidharaṁ cakraṁ saṁkrāntam. yad ahaṁ mātu ... nivṛttaḥ. aṣṭāṅgasamanvāgataṁ ca poṣadhaṁ gṛhītam. tasya karmaṇo vipākena caturṣu mahānagareṣu pratyekasvargasva .... mātuḥ śirasi pādaṁ dattvā gataḥ. tasya karmaṇo vipākena mamāsidharaṁ cakraṁ śiraś chinatti. maitrāyajñaś cintayati. mayāpy etad eva karma kṛtam. upasthito mamāpi karmavipāka iti. nairayikapurusaḥ prāha. kutas tvam. maitrāyajñaḥ kathayati. asti jambudvīpe tāmaliptaṁ nāma mahānagaram. tato ’ham. mayāpi caitat sarvam anuṣṭheyam. nairayikapuruṣaḥ prāha. asti mayādyāntarikṣe ghoṣaḥ śrutaḥ. kṣīṇas tava karmavipākaḥ. maitrāyajño nāma sārthavāhaputraḥ adyāgamiṣyati. etad eva karma kṛtveti. maitrāyajña āha. kiṁ bhojanam. sa āha. ata eva mastakāc chidyamānād yat pūyaśoṇitaṁ sravati. evam uktvā sa puruṣaḥ kālagataḥ patitaḥ. maitrāyajño bhītaḥ saṁvignaḥ. sarveṇa bhāvena mātāpitroḥ praṇipātaṁ kṛtvāha.</p>
<blockquote class='gatha'>
<p><a class='ref sc' id='sc2' href='#sc2'>SC 2</a>ūrdhvaṁ bhavāgravitatān adharād avīciṁ<br>
tiryakprathān agaṇitān api lokadhātūn<br>
ātmansva surāsuranaroragabhūtakāye<br>
satvāni yāni upagatāni sukhino bhavantu</p>
</blockquote>
<p><a class='ref sc' id='sc3' href='#sc3'>SC 3</a><a class='ref mkv' id='mkv55' href='#mkv55'>Mkv 55</a>evaṁ cintayitvā sarveṇa bhāvena mātāpitror namaskāraṁ kṛtvā praṇipātaṁ ca praṇidhānaṁ ca kṛtavān. yatra yatropapadyāmi mātāpitroḥ śuśrūṣāṁ kuryām aham iti. ye ca kecana satvā pratyekanarake upapadyante teṣāṁ sarveṣām arthāyāham atrāvasthitaḥ. ye ca kecana loke yuktāś ca muktāś ca teṣāṁ namaḥ. te māṁ pālayantu. idam uktvā tasmin nairayikapuruṣaḥ kāle sthitaḥ. punaś ca praṇidhānaṁ kṛtvā punar apy āha.</p>
<blockquote class='gatha'>
<p><a class='ref sc' id='sc4' href='#sc4'>SC 4</a>kṛtvādau narakam avīcim ābhavāgrād<br>
ye satvāś cyutigatibandhanāvabaddhāḥ<br>
te sarve sukham atināpya dharmayuktaṁ<br>
nirvāṇaṁ yad ajaram acyutaṁ spṛśantu.</p>
</blockquote>
<p><a class='ref sc' id='sc5' href='#sc5'>SC 5</a>atha tac cakram aspṛśamānaṁ śirasi nityakālam evopari vihāyasi sthitam. nityaṁ ca kila tasya mātāśiṣaṁ prayuṅkte. yady asti mama kiṁcit puṇyaphalaṁ pradānena vā śīlena vā brahmacaryeṇa vā pativratatvena vā tena puṇyaphalena mama putrasya yatra tatra sthitasya mā kiṁcit pāpaṁ bhavatu. tena ca tasya śivam āsīt.</p>
<p><a class='ref sc' id='sc6' href='#sc6'>SC 6</a>b) yathā śyāmajātake saviṣeṇa śareṇa ... śyāmakumārasya mātāpitror āśīrvacanena śalyaś ca nirgato viṣaṁ ca naṣṭaṁ mṛtaś ca saṁjīvitas tadvat tasyāpi śivam āsīt. yathā vajrarājagṛhe dhanaṁjayasūtre āryaśāradvatīputreṇoktam. tam enaṁ brāhmaṇaṁ mātāpitarau samaṁ mānitau samyak pūjitau kalyāṇena manasānukampete. <a class='ref mkv' id='mkv56' href='#mkv56'>Mkv 56</a>adhosī vatana putro dhārmikeṇa karmaguṇena na ca kiṁcit pāpaṁ karma karoti. sarvaṁ sūtraṁ yojyam. yathā ca śivālakasūtre bhagavatoktam. tam evaṁ gṛhapatiputra mātāpitarau pañcasu sthāneṣu pratyupasthitau pañcasu sthāneṣu pratiṣṭhāpayataḥ. tasya punar gṛhapatiputra mātāpitṛbhyām anukampitasya puruṣapudgalasya vṛddhir evaṁ pratyāśaṁsitavyā.</p>
<p><a class='ref sc' id='sc7' href='#sc7'>SC 7</a>c) sa tatra prītyāhāraḥ sthitvā paripūrṇeṣu ṣaṣṭivarṣasahasreṣu kālagataḥ.</p>
<p><a class='ref sc' id='sc8' href='#sc8'>SC 8</a>d) yathā rājājātaśatrur aparipūrṇa eva nairayikāyuḥpramāṇe cyutaḥ. abandhyatvāt karmaṇāṁ kadācid atīva śirorujā bhavati.</p>
<p><a class='ref sc' id='sc9' href='#sc9'>SC 9</a>e) atra kṛtapraṇidhānasya maitrāyajñasya mātāpitṛśuśrūṣā vaktavyā. yathā śyāmajātake ’ndhau mātāpitarau hastibhūtena paripālitau. anyeṣu jātakaśateṣu ca.</p>
<p><a class='ref sc' id='sc10' href='#sc10'>SC 10</a>f) atha bhagavān prāptakālaṁ bhikṣūn āmantrayate. syād evaṁ bhikṣavo yuṣmākam anyaḥ sa tena kālena tena samayena maitrāyajño nāma sārthavāhaputro babhūveti. naivaṁ draṣṭavyam. ahaṁ sa tena kālena tena samayena maitrāyajño nāma sārthavāhaputra āsīt. tasmāt tarhi bhikṣavo mama vacanaṁ śraddadhānair buddhe sagauravair bhavitavyaṁ dharme saṁghe sagauravair bhavitavyam. mātāpitṛṣu ācāryopādhyāyeṣu sagauravair bhavitavyam. evaṁ vo bhikṣavaḥ śikṣitavyam. ya evaṁ deśāntaragataḥ sukhaṁ duḥkhaṁ pratyanubhavati. <a class='ref mkv' id='mkv57' href='#mkv57'>Mkv 57</a>yathā maitrāyajñena deśāntaragatena tasminn eva janmani pratyekasvargaṁ pratyekanarakaṁ cānubhūtam. ya evaṁ deśāntaragataḥ sukhaṁ duḥkhaṁ pratyanubhavati. idaṁ karma deśāntaravipākam.</p>
<p><a class='ref sc' id='sc11' href='#sc11'>SC 11</a>g) etad darśayati bhagavān. yathā mayi tathā mātāpitṛṣu. ācāryopādhyāyeṣu vacanakāriṇāṁ samo vipākaḥ iha loke paraloke ca. katham iha loke samaḥ karmavipāko bhavati. yathā śrāvastyāṁ daridrapuruṣo bhagavantaṁ saśrāvakasaṁghaṁ bhuñjānaṁ dṛṣṭvā cittaṁ prasāditavān. tena mahāpuṇyasaṁbhāra upārjitaḥ rājyasaṁvartanīyaṁ karma kṛtam. tad eva ca mokṣabījam. tac ca jñātvā bhagavatā gāthā bhāṣitā.</p>
<blockquote class='gatha'>
<p><a class='ref sc' id='sc12' href='#sc12'>SC 12</a>ye tatrābhyanumodante vaiyāvṛtyakarāś ca ye<br>
anūnā dakṣiṇā teṣāṁ te ’pi puṇyasya bhāginaḥ.</p>
<p><a class='ref sc' id='sc13' href='#sc13'>SC 13</a>etad eva gāthā samutthānam.</p>
<p><a class='ref sc' id='sc14' href='#sc14'>SC 14</a>manaḥpūrvaṅgamā dharmā manaḥśreṣṭhā manojavāḥ<br>
manasā cet prasannena bhāṣate vākaroti vā<br>
tatas taṁ sukham anveti chāyā vā anuyāyinī.</p>
</blockquote>
<p><a class='ref sc' id='sc15' href='#sc15'>SC 15</a>tataś cyutaś ca deveṣūpapannaḥ. yathā ca tagaraśikhī nāma pratyekabuddhaḥ. durbhikṣe daridrapuruṣeṇa sūpaḥ pratipāditaḥ. sa ca tadahar eva tasmin nagare rājābhiṣiktaḥ. tataḥ kālāntareṇa pratyekabuddhaḥ saṁvṛttaḥ. ya eṣa sūtrantare paripaṭhitaḥ pratyekabuddhas <a class='ref mkv' id='mkv58' href='#mkv58'>Mkv 58</a>tagaraśikhī nāma. evaṁ tāvad bhagavati sāṁdṛṣṭikaś cittaprasādasya phalavipākaḥ.</p>
<p><a class='ref sc' id='sc16' href='#sc16'>SC 16</a>h) kathaṁ mātāpitṛṣu. yathā maitrāyajñaḥ sārthavāhaputraḥ ācaturthaṁ pratinivṛtto mātur vacanena caturṣu mahānagareṣu pratyekasvargasukham anubhūtavān. tat tu tasya mokṣabījam. evaṁ mātāpitṛṣv api sāṁdṛṣṭikaḥ phalavipākaḥ.</p>
<p><a class='ref sc' id='sc17' href='#sc17'>SC 17</a>i) kathaṁ bhagavati mātāpitṛṣu ca cittapradoṣeṇa narakagamanaṁ bhavati. ucyate. devadatto bhagavati cittaṁ pra ... to ’vīcau mahānarake patitaḥ. tathā sindhu viṣaye raurukaṁ nāma nagaram. tatra śikhaṇḍī rājaputraḥ pitaraṁ ghātayitvā narake patitaḥ. evaṁ bhagavati mātāpitṛṣu ca cittapradūṣaṇena narakagamanaṁ bhavati.</p>
<p><a class='ref sc' id='sc18' href='#sc18'>SC 18</a>j) tena kāraṇena kiṁ nāsti nānākaraṇam. ucyate. mahāntaṁ nānākaraṇam. bhagavān anekakalpaśatasahasropārjitakuśalamūlasaṁbhūtasaṁbhāraḥ anutpannasya mārgasyotpādayitā buddho bodhāya mārgaṁ deśayati. tasmin kṛtaḥ prasādo ’prameyaphalavipākaḥ ante ca nirvāṇam. mātāpitror mokṣamārgo ’viditaḥ. api ca na sarvaṁ mātāpitror vacanaṁ kāryam. santi kecin mithyādarśanopahatacittāḥ putrān bruvanti. ehi mām avasanaṁ naya. tava ca bhaviṣyati hitāya <a class='ref mkv' id='mkv59' href='#mkv59'>Mkv 59</a>sukhāya mama ca. [prapāte māṁ pā]tayāgnau vā praveśayeti. tan naiva kartavyam. kiṁ kāraṇam. mātāpitarau ghātayitvāvaśyaṁ narakagamanam. ata eva bhagavatā pratiṣiddho na mātāpitṛghātakaḥ pravrājayitavyaḥ nāsti tasya pravrajyā nopasaṁpadā. nāsti phalaprāptiḥ. evaṁvidhaṁ varjayitvānyathā samasamā mātāpitara ācāryopādhyāyāḥ. kathaṁ ca samasamā. nanu bhagavatoktam. mātāpitroḥ putrasneho yāvad asthimajjām āśritya tiṣṭhaty ata eva mātāpitṛbhyām ananujñātasya nāsti pravrajyā. yathāryarāṣṭrapālaśoṇaprabhṛtayo bhagavatā mātāpitarāv ananujñāpya na pravrājitāḥ. adyāpi tān ananujñātān na pravrājayanti. yathā ca bhagavati pravrajite śuddhodanasya putraśokena cakṣuṣī antarhite. ucyate. mātāpitaraḥ pañca sthānāni pratyāśaṁsamānāḥ putram icchanti. śaṁvardhito no vṛddhībhūtān pālayiṣyati kāryaṁ ca kariṣyati dravyasvāmī ca bhaviṣyati. kālagatānāṁ ca pitṛpiṇḍaṁ dāsyati. kulavaṁśaś ca cirasthitiko bhaviṣyati. imāni pañca sthānāni pratyāśaṁsamānā mātāpitaraḥ putram icchanti. naivam ācāryopādhyāyāḥ. kevalam eva kāruṇyaṁ puraskṛtya katham asyā nādikālapravṛttasya saṁsāracakrasya paryantaṁ kuryād iti. yathā bhagavatā vinaya uktam. upādhyāyasya śiṣye putrasaṁjñā bhavati. śiṣyasyāpy upādhyāye pitṛsaṁjñā bhavati. evam anyonyaniśritāḥ sukhino bhaviṣyanti. evam ācāryopādhyāyāḥ samasamā mātāpitṛbhiḥ. yathā cakravartisūtra <a class='ref mkv' id='mkv60' href='#mkv60'>Mkv 60</a>uktaṁ bhagavatā. kasya karmaṇo vipākena rājā cakravartī hastiratnāny aśvaratnāni ca pratilabhate. dīrgharātraṁ rājā cakravartī mātaraṁ pitaraṁ vā svayaṁ vā skandhe vahati vā rathādibhir vāhayati vā. ācāryopādhyāyān svayaṁ vahati vāhayati vā. tasya karmaṇo vipākena rājā cakravartī hastyaśvaratnāni pratilabhate. anenāpi kāraṇena samasamā mātāpitara ācāryopādhyāyāś ca. api tv asty anyatra nānākaraṇam. gṛhasthānāṁ mātāpitṛ pravrajitāḥ pūjyāḥ. pravrajitānām ācāryopādhyāyā eva pūjanīyāḥ. yathā mahīśāsakā gotrāntarīyā vinaye ’rthotpattiṁ dhārayanti. yathāha bhagavān. na bhikṣavaḥ ācāryopādhyāyān anāpṛṣṭvā deśāntaraṁ gantavyam. kasmād. bhavati bhikṣavo jīvitāntarāyo bhavati brahmacaryāntarāyo bhavati pātracīvarāntarāyaḥ. bhūtapūrvaṁ bhikṣavo maitrāyajño nāma sārthavāhaputra āsīd iti. etad evāvadānaṁ yathāvasthitaṁ vaktavyam. evam eva samasamā ācāryopādhyāyā mātāpitaraś ca. yathā coktaṁ bhagavatā. yo bhikṣavo mātāpitarau skandhena gṛhya jambudvīpaṁ paryaṭeta yogodvahanaṁ ca kuryāt caturṣu <a class='ref mkv' id='mkv61' href='#mkv61'>Mkv 61</a>dvīpeṣu hiraṇyasuvarṇaṁ ca dadyāt. evam api mātāpitroḥ pratyupakāro na kṛto bhavati. yaś ca punar buddhe prasādayet. dharme. saṁghe. pañcasu śikṣāpadeṣu āryakānteṣu śīleṣu pratiṣṭhāpayet. evaṁ mātāpitṝṇāṁ putraiḥ pratyupakāraḥ kṛto bhavati. tac ca sarvam ācāryopādhyāyāḥ kurvanti. yathāha bhagavān dakṣiṇāvibhaṅgasūtre. yathānanda pudgalaḥ pudgalam āgamya buddhaṁ śaraṇaṁ gacchati dharmaṁ saṁghaṁ śaraṇaṁ gacchati yathoktāni ca śikṣāpadāni vaktavyāni. tenānanda pudgalena tasya pudgalasya na śakyaṁ pratikartum. yad idam abhivādanapratyutthānamātreṇaivam api prativiśiṣṭatarā ācāryopādhyāyā mātāpitṛbhyām. yathā ca mahākātyāyanenāvantiprabhṛtayaḥ paścimajanapadā abhiprasāditāḥ. yathā cāryamadhyandinena kāśmīrāyāṁ pañca nāgaśatani vinīya deśo ’bhiprasāditaḥ <a class='ref mkv' id='mkv62' href='#mkv62'>Mkv 62</a>anavataptasarasaś ca kuṅkumam ānīya kaśmīrāyāṁ pratiṣṭhāpitam. tac cādyāpi lokopabhuktam. vihāraś ca kārito ’dyāpi ca tatraiva prativasanti. yathā āryagavāṁpatinā suvarṇabhūmyāṁ yojanaśataṁ janapado ’bhiprasāditaḥ. yathā ca pūrvavidehā āryapiṇḍolabhāradvājenābhiprasāditā vihārāś ca kāritā adyāpi tatraiva <a class='ref mkv' id='mkv63' href='#mkv63'>Mkv 63</a>prativasanti. yathā cāryamahendreṇa siṁhaladvīpe vibhīṣaṇaprabhṛtayo rākṣasāḥ samaye sthāpitā deśaś cābhiprasāditaḥ. yathā cādhyardhaśatake sūtra āryapūrṇena śūrpārake nagare pañcopāsakaśatāni <a class='ref mkv' id='mkv64' href='#mkv64'>Mkv 64</a>abhiprasāditāni. candanamālaś ca vihāraḥ kāritaḥ. yathā ca bhagavān pañcabhir bhikṣuśataiḥ sārdhaṁ vihāyasā tatra gato janakāyaś cābhiprasāditaḥ. api ca kim ekaikasya bhikṣor nāmagrahaṇena kṛtena yato bhagavān parinirva ... ntar yaḥ kaścid vinīto bhikṣur vā bhikṣuṇī vopāsako vopāsikā vā sarve te bhikṣubhir eva vinītāḥ. yaś ca yenābhiprasāditaḥ sa tasyācāryopādhyāyāś ca eta .... ta bhagavān mātāpitaraḥ pañca sthānāni pratyanuśaṁsamānāḥ putram icchanti. ācāryopādhyāyās tu kāruṇyān nirvāṇaṁ dharmaṁ deśayanti. anenāpi kāraṇena mātāpitṛbhya ācāryopādhyāyāḥ prativiśiṣṭatarā iti. ata evam āha bhagavān. mama bhikṣavo vacanaṁ śraddadhānair bhagavati paraḥ prasādaḥ kāryaḥ dharme saṁghe mātāpitṛṣv ācāryopādhyāyeṣu paraḥ prasādaḥ kāryaḥ. tad vo bhaviṣyati dīrgharātraṁ hitāya sukhāyeti. idaṁ karma deśāntaravipākam.</p>
<footer>
<p>Based on the edition by <span class='author'>Sylvain Lévi</span> in <cite class='book' translate='no'>Mahākarmavibhaṅga et Karmavibhaṅgopadeśa</cite> Paris 1932, pp. 21–105.</p>
<p>Cf. also N. Kudo: The Karmavibhaṅga. Transliterations and Annotations of the Original Sanskrit Manuscripts from Nepal, Tokyo 2004 (Bibliotheca Philologica et Philosophica Buddhica, 7).</p>
<p>Input by Klaus Wille (Göttingen, Germany)</p>
<p>Original taken from <a href='http://gretil.sub.uni-goettingen.de/gretil/1_sanskr/4_rellit/buddh/mkarmviu.htm'>GRETIL</a>.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
