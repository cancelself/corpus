<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='lal27' lang='san'>
<header>
<ul>
<li class='division'>Lalitavistaraḥ |</li>
</ul>
<h1>27: nigamaparivartaḥ saptaviṁśaḥ</h1>
</header>
<p><a class='ref sc' id='sc1' href='#sc1'>SC 1</a><a class='ref vai' id='vai316' href='#vai316'>Vai 316</a> atha khalu devaputrā yaistathāgato ’dhīṣṭo ’bhūdasya dharmaparyāyasya saṁprakāśanāya saha maheśvaranandasunandacandanamahitaśāntapraśāntavinīteśvarapramukhā aṣṭādaśaḥ śuddhāvāsakāyikā devaputrasahasrāṇi ye tathāgatasya dharmacakrapravartane ’pi saṁnipatitā abhūvan | tatra bhagavāṁstān maheśvaradevaputrapramukhān śuddhāvāsakāyikān devaputrānāmantrayate sma—ayaṁ sa mārṣā lalitavistaro nāma dharmaparyāyasūtrānto mahāvaipulyabodhisattvavikrīḍitaḥ buddhaviṣaye lalitapraveśa ātmopanāyikastathāgatena bhāṣitaḥ | taṁ yūyamudgṛhṇīdhvaṁ dhārayata vācayata ca | evamiyaṁ dharmanetrī vaistārikī bhaviṣyati | bodhisattvayānikāśca pudgalā imaṁ dharmaparyāyaṁ śrutvā dṛḍhataraṁ vīryamālapsyante | anuttarāyāṁ samyaksaṁbodhāvudārādhimuktikāśca sattvā mahādharmavarṣavegaṁ saṁjānayiṣyanti | mārapakṣaśca nigṛhīto bhaviṣyati | sarvaparapravādinaścāvatāraṁ na lapsyante | yuṣmākaṁ ca taddharmadeśanādhyeṣaṇā kuśalamūlaṁ mahārthikaṁ bhaviṣyati mahāphalaṁ mahānuśaṁsam ||</p>
<p><a class='ref sc' id='sc2' href='#sc2'>SC 2</a>yaḥ kaścinmārṣā asya lalitavistarasya dharmaparyāyasyāñjaliṁ saṁpragṛhītaṁ kariṣyati, so ’ṣṭāvutkṛṣṭān dharmān pratilapsyate | katamānaṣṭau? tadyathā—utkṛṣṭa rūpaṁ pratilapsyate | utkṛṣṭabalaṁ pratilapsyate | utkṛṣṭaparivāraṁ pratilapsyate | utkṛṣṭapratibhānaṁ pratilapsyate | utkṛṣṭanaiṣkramyaṁ pratilapsyate | utkṛṣṭacittapariśuddhiṁ pratilapsyate | utkṛṣṭasamādhipadaṁ pratilapsyate | utkṛṣṭaprajñāvabhāsaṁ pratilapsyate | imānyaṣṭāvutkṛṣṭān dharmān pratilapsyate ||</p>
<p><a class='ref sc' id='sc3' href='#sc3'>SC 3</a>yaḥ kaścinmārṣā imaṁ lalitavistaraṁ dharmaparyāyaṁ bhāṣitukāmasya dharmabhāṇakasya dharmāsanaṁ prajñāpayiṣyati, tasyāṣṭāvāsanapratilambhāḥ pratikāṅkṣitavyāḥ sahaprajñapte āsane | katame ’ṣṭau? tadyathā—śreṣṭhyāsanapratilambhaḥ | gṛhapatyāsanapratilambhaḥ | cakravartyāsanapratilambhaḥ | lokapālāsanapratilambhaḥ | śakrāsanapratilambhaḥ | vaśavartyāsanapratilambhaḥ | brahmāsanapratilambhaḥ | bodhimaṇḍavarāgragatasya bodhisattvabhūtasyāpratyudāvartyanihatamārapratyarthikasiṁhāsanapratilambhaḥ | anuttarāsamyaksaṁbodhimabhisaṁbuddhasya ato ’nuttaradharmacakrapravartanāsanapratilambhaśca pratikāṅkṣitavyaḥ | ime ’ṣṭāvāsanapratilambhāḥ pratikāṅkṣitavyāḥ ||</p>
<p><a class='ref sc' id='sc4' href='#sc4'>SC 4</a>ya kaścinmārṣā imaṁ lalitavistaraṁ dharmaparyāyaṁ bhāṣamāṇāya sādhukāraṁ dāsyati, so ’ṣṭau vākpariśuddhīḥ pratilapsyate | katamā aṣṭau? tadyathā—yathāvāditathākāritāṁ satyānuparivartivākkarmapariśuddhyā | ādeyavacanatāṁ parṣadabhibhavanatayā | grāhyavacanatāṁ anuddhuratayā | ślakṣṇamadhuravacanatāṁ apāruṣyasattvasaṁgrahaṇatayā | kalaviṅkarutasvaratāṁ kāyacittodbilyakaraṇatayā | taduktavacanatāṁ sarvasattvairanabhibhavanatayā | brahmasvaratāṁ sarvasvarābhibhavanatayā | siṁhaghoṣābhigarjitasvaratāṁ sarvaparapravādibhiranabhibhavanatayā |<br>
<a class='ref vai' id='vai317' href='#vai317'>Vai 317</a> buddhasvaratāṁ sarvasattvendriyaparitoṣaṇatayā | imā aṣṭau vākkarmapariśuddhīḥ pratilapsyate ||</p>
<p><a class='ref sc' id='sc5' href='#sc5'>SC 5</a>yaḥ kaścinmārṣā imaṁ lalitavistaraṁ dharmaparyāyaṁ pustakalikhitaṁ kṛtvā dhārayiṣyati satkariṣyati gurukariṣyati mānayiṣyati pūjayiṣyati, amātsaryacittatayā caturdiśamasya dharmaparyāyasya varṇanāṁ bhāṣiṣyate varṇanāṁ coccārayiṣyati—āgacchatemaṁ dharmaparyāyaṁ likhitaṁ dhārayata vācayata cintayata svādhyāyateti, so aṣṭau mahānidhānāni pratilapsyate | katamānyaṣṭau mahānidhānāni? yaduta smṛtinidhānaṁ asaṁmoṣaṇatayā | matinidhānaṁ buddhiprabhedanatayā | gatinidhānaṁ sarvasūtrāntārthagatyanurāgatayā | dhāraṇīnidhānaṁ sarvaśrutādhāraṇatayā | pratibhānanidhānaṁ pratilabhate sarvasattvasubhāṣitasaṁbhāṣaṇatayā | dharmanidhānaṁ pratilabhate saddharmapratilakṣaṇatayā | bodhicittanidhānaṁ triratnavaṁśānupacchedanatayā | pratipattinidhānaṁ cānutpattikadharmakṣāntipratilambhatayā | imānyaṣṭau nidhānāni pratilapsyate ||</p>
<p><a class='ref sc' id='sc6' href='#sc6'>SC 6</a>yaḥ kaścinmārṣā imaṁ lalitavistaraṁ dharmaparyāyaṁ supravartitaṁ kṛtvā dhārayiṣyati, so ’ṣṭau saṁbhārān paripurayiṣyati | katamānaṣṭau? tadyathā—yaduta dānasaṁbhāraṁ paripūrayiṣyati amātsaryacittatayā | śīlasaṁbhāraṁ paripūrayiṣyati sarvakalyāṇābhiprāyaparipūraṇatayā | śrutasaṁbhāraṁ paripūrayiṣyati asaṅgaprajñāsamudānayanatayā | śamathasaṁbhāraṁ paripūrayiṣyati sarvasamādhisamāpattyāmukhīkaraṇatayā | vidarśanāsaṁbhāraṁ paripūrayiṣyati traividyavidyāpratipūryā | puṇyasaṁbhāraṁ paripūrayiṣyati lakṣaṇānuvyañjanabuddhakṣetrālaṁkāraviśuddhyā | jñānasaṁbhāraṁ paripūrayiṣyati sarvasattvayathādhimuktisaṁtoṣaṇatayā | mahākaruṇā saṁbhāraṁ paripūrayiṣyati sarvasattvaparipācanāparikhedatayā | imānaṣṭau saṁbhārān paripūrayiṣyati ||</p>
<p><a class='ref sc' id='sc7' href='#sc7'>SC 7</a>yaḥ kaścinmārṣā imaṁ lalitavistaraṁ dharmaparyāyaṁ parebhyaśca vistareṇa saṁprakāśayiṣyati, evaṁcitto yaduta kathamamī sattvā eṣāmevarūpāṇāṁ dharmāṇāṁ lābhino bhaveyuriti, sa tena kuśalamūlenāṣṭau mahāpuṇyatāḥ pratilapsyate | katamā aṣṭau? tadyathā—rājā bhavati cakravartī, iyaṁ prathamā mahāpuṇyatā | caturmahārājakāyikānāṁ devānāmādhipatyaṁ kārayiṣyati, iyaṁ dvitīyā mahāpuṇyatā | śakro bhaviṣyati devendraḥ iyaṁ tṛtīyā mahāpuṇyatā | suyāmo bhaviṣyati devaputraḥ, iyaṁ caturthī mahāpuṇyatā saṁtuṣito bhaviṣyati, iyaṁ pañcamī mahāpuṇyatā | sunirmito bhaviṣyati, iyaṁ ṣaṣṭhī mahāpuṇyatā | vaśavartī bhaviṣyati devarājaḥ, iyaṁ saptamī mahāpuṇyatā | brahmā bhaviṣyati mahābrahmā, iyaṁ aṣṭamī mahāpuṇyatā | ante ca tathāgato bhaviṣyati arhan samyaksaṁbuddhaḥ sarvākuśaladharmaprahīnaḥ sarvakuśaladharmasamanvāgataḥ | imā aṣṭau mahāpuṇyatāḥ pratilapsyate ||</p>
<p><a class='ref sc' id='sc8' href='#sc8'>SC 8</a>yaḥ kaścinmārṣā imaṁ lalitavistaraṁ dharmaparyāyaṁ bhāṣyamāṇamavahitaśrotaḥ śroṣyati, so ’ṣṭau cittanirmalatāḥ pratilapsyate | katamā aṣṭau? tadyathā—yaduta maitrīṁ pratilapsyate sarvadoṣanirghātāya | karuṇāṁ pratilapsyate sarvavihiṁsotsargāya | muditāṁ pratilapsyate sarvāratyapakarṣaṇatāyai | upekṣāṁ pratilapsyate anunayapratighotsargāya | catvāri dhyānāni pratilapsyate sarvarūpadhātuvaśavartitāyai | catasra <a class='ref vai' id='vai318' href='#vai318'>Vai 318</a> ārūpyasamāpattīḥ pratilapsyate cittavaśavartitāyai | pañcābhijñāḥ pratilapsyate anyabuddhakṣetragamanatāyai | sarvavāsanānusaṁdhisamuddhāraṁ pratilapsyate śūraṁgamasamādhipratilambhāya | imā aṣṭau cittanirmalatāḥ pratilapsyate ||</p>
<p><a class='ref sc' id='sc9' href='#sc9'>SC 9</a>yasmiṁśca mārṣā grāme vā nagare vā nigame vā janapade vā janapadapradeśe vā caṁkrame vā vihāre vā ayaṁ lalitavistaro dharmaparyāyaḥ pracariṣyati, tatrāṣṭau bhayāni na prabhaviṣyanti sthāpayitvā pūrvakarmavipākam | katamānyaṣṭau? tadyathā—yaduta rājasaṁkṣobhabhayaṁ na bhaviṣyati | caurasaṁkṣobhabhayaṁ na bhaviṣyati | vyālasaṁkṣobhabhayaṁ na bhaviṣyati | durbhikṣakāntārasaṁkṣobhabhayaṁ na bhaviṣyati | anyonyakalahavivādavigrahasaṁkṣobhabhayaṁ na bhaviṣyati | devasaṁkṣobhabhayaṁ na bhaviṣyati | nāgasaṁkṣobhabhayaṁ na bhaviṣyati | yakṣasaṁkṣobhabhayaṁ na bhaviṣyati | sarvopadravasaṁkṣobhabhayaṁ na bhaviṣyati | imāni mārṣāstatrāṣṭau bhayāni na bhaviṣyanti (sthāpayitvā pūrvakarmavipākam) ||</p>
<p><a class='ref sc' id='sc10' href='#sc10'>SC 10</a>saṁkṣepānmārṣā yadi tathāgataḥ kalpasthitikenāyuṣpramāṇena rātriṁdivamadhiṣṭhamāno ’sya dharmaparyāyasya varṇaṁ bhāṣate, naivāsya dharmaparyāyasya varṇaparyanto bhavenna ca tathāgatapratibhānasya kṣayo bhavet | api tu khalu punarmārṣā yathaiva tathāgatasya śīlasamādhiprajñāvimuktijñānadarśanamapramāṇamaparyantam, evameva mārṣā ya imaṁ dharmaparyāyamudgrahīṣyati dhārayiṣyati vācayiṣyati likhiṣyati lekhayiṣyati paryavāpsyati pravartayiṣyati, parṣanmadhye ca vistareṇa saṁprakāśayiṣyati—anena cittena kathamamī sattvā evamudārasya dharmasya lābhinaḥ syuriti, teṣāmapi nāsti puṇyaparyantaḥ ||</p>
<p><a class='ref sc' id='sc11' href='#sc11'>SC 11</a>tataḥ khalu bhagavānāyuṣmantaṁ mahākāśyapamāmantrayate sma āyuṣmantaṁ cānandaṁ maitreyaṁ ca bodhisattvaṁ mahāsattvam—imāmahaṁ mārṣā asaṁkhyeyakalpakoṭinayutaśatasahasrasamudānītāmanuttarāṁ samyaksaṁbodhiṁ yuṣmākaṁ haste paridāmyanuparindāmi paramayā parindanayā, svayaṁ caivamimaṁ dharmaparyāyaṁ dhārayata, parebhyaśca vistareṇa saṁprakāśayata ||</p>
<p><a class='ref sc' id='sc12' href='#sc12'>SC 12</a>ityuktvā ca bhagavānasyaiva dharmaparyāyasya bhūyasyā mātrayānuparindanārthaṁ tasyāṁ velāyāmimāṁ gāthāmabhāṣata—</p>
<blockquote class='gatha'>
<p><a class='ref sc' id='sc13' href='#sc13'>SC 13</a>sattvā dṛṣṭā ye mayā buddhadṛṣṭyā syuste ’rhantaḥ śariputreṇa tulyāḥ |<br>
tāṁścetkaścitpūjayetkalpakoṭī tulyāṁ gaṅgāvālikābhiyathaiva || <a class='ref vns' id='vns27.1' href='#vns27.1'>Verse 27.1</a></p>
<p><a class='ref sc' id='sc14' href='#sc14'>SC 14</a>pratyekabuddhāya tu yaśca pūjāṁ kuyādahorātramapi prahṛṣṭaḥ |<br>
mālyaiḥ prakāraiśca tathāparaiśca tasmādayaṁ puṇyakṛto viśiṣyate || <a class='ref vns' id='vns27.2' href='#vns27.2'>Verse 27.2</a></p>
<p><a class='ref sc' id='sc15' href='#sc15'>SC 15</a><a class='ref vai' id='vai319' href='#vai319'>Vai 319</a>syuḥ sarvasattvā yadi pratyayairjinā tāṁ pūjayetkaścidihāpramattaḥ |<br>
puṣpaiśca gandhaiśca vilepanaiśca kalpānanekāṁ satataṁ hi tatparam || <a class='ref vns' id='vns27.3' href='#vns27.3'>Verse 27.3</a></p>
<p><a class='ref sc' id='sc16' href='#sc16'>SC 16</a>ekasya yaścaiva tathāgatasya kuryātpraṇāmaṁ api caikaśo ’pi |<br>
prasannācitto ’tha vadennamo ’rhate tasmādidaṁ śreṣṭhataraṁ ca puṇyam || <a class='ref vns' id='vns27.4' href='#vns27.4'>Verse 27.4</a></p>
<p><a class='ref sc' id='sc17' href='#sc17'>SC 17</a>buddhā bhaveyuryadi sarvasattvā tāṁ pūjayedyaśca yathaiva pūrvam |<br>
divyaiśca puṣpairatha mānurṣairvaraiḥ kalpānanekāṁ bahubhiḥ prakāraiḥ || <a class='ref vns' id='vns27.5' href='#vns27.5'>Verse 27.5</a></p>
<p><a class='ref sc' id='sc18' href='#sc18'>SC 18</a>yaścaiva saddharmavilopakātle tyaktvā svakāye ca tathaiva jīvitam |<br>
vadyādahorātramidaṁ hi sūtraṁ viśiṣyate puṇyamidaṁ hi tasmāt || <a class='ref vns' id='vns27.6' href='#vns27.6'>Verse 27.6</a></p>
<p><a class='ref sc' id='sc19' href='#sc19'>SC 19</a>yasyepsitaṁ pūjayituṁ vināyakāṁ pratyekabuddhāṁśca tathaiva śrāvakāṁ |<br>
dṛḍhaṁ samutpādya sa bodhicitta idaṁ sadā sūtravaraṁ dadhātu || <a class='ref vns' id='vns27.7' href='#vns27.7'>Verse 27.7</a></p>
<p><a class='ref sc' id='sc20' href='#sc20'>SC 20</a>rājā hyayaṁ sarvasubhāṣitānāṁ yo ’bhyudgataḥ sarvatathāgatānām |<br>
gṛhe sthitastasya tathāgataḥ sadā tiṣṭhedidaṁ yatra hi sūtraratnam || <a class='ref vns' id='vns27.8' href='#vns27.8'>Verse 27.8</a></p>
<p><a class='ref sc' id='sc21' href='#sc21'>SC 21</a>pratibhāṁ sa prāpnoti śubhāmanantāṁ ekaṁ padaṁ vakṣyati kalpakoṭī |<br>
na vyañjanā bhraśyati nāpi cārthā dadyācca yaḥ sūtramida parebhyaḥ || <a class='ref vns' id='vns27.9' href='#vns27.9'>Verse 27.9</a></p>
<p><a class='ref sc' id='sc22' href='#sc22'>SC 22</a>anuttaro ’sau naranāyakānāṁ sattvo na kaścitsadṛśo ’sya vidyate |<a class='ref vai' id='vai320' href='#vai320'>Vai 320</a><br>
bhavetsamudreṇa samaśca so ’kṣayaḥ śrutvā hi yo dharmamimaṁ prapadyate || <a class='ref vns' id='vns27.10' href='#vns27.10'>Verse 27.10</a><br>
iti ||</p>
</blockquote>
<p><a class='ref sc' id='sc23' href='#sc23'>SC 23</a>idamavocadbhagavānāttamanāḥ | te maheśvaradevaputrapūrvaṁgamāḥ śuddhāvāsakāyikā devaputrā maitreyapūrvaṁgamāśca sarvabodhisattvā mahāsattvā mahākāśyapapūrvaṁgamāśca sarvamahāśrāvakāḥ sadevamānuṣāsuragandharvaśca loko bhagavato bhāṣitamabhyanandan || iti ||</p>
<p class='endsutta'><a class='ref sc' id='sc24' href='#sc24'>SC 24</a>|| iti śrīlalitavistare nigamaparivarto nāma saptaviṁśatitamo ’dhyāyaḥ ||<br>
samāptaṁ cedaṁ sarvabodhisattvacaryāprasthānam ||<br>
|| śrīlalitavistaro nāma mahāyānasūtraṁ ratnarājaṁ parisamāptam ||</p>
<p><a class='ref sc' id='sc25' href='#sc25'>SC 25</a><span class='gap'>+ ++ ++</span></p>
<blockquote class='gatha'>
<p><a class='ref sc' id='sc26' href='#sc26'>SC 26</a>ye dharma hetuprabhavā hetuṁ teṣāṁ tathāgato hyavadat |<br>
teṣāṁ ca yo nirodha evaṁ vādī mahāśramaṇaḥ ||</p>
</blockquote>
<footer>
<p>Based on the edition by P.L. <span class='author'>Vaidya</span>, Darbhanga: The Mithila Institute, <span class='publication-date'>1958</span>, (Buddhist Sanskrit Texts, 1)</p>
<p>Input by members of the <a href='http://www.uwest.edu/sanskritcanon'>Sanskrit Buddhist Input Project</a> of Nagarjuna Institute, Nepal and University of the West, Rosemead, California, USA.</p>
<p>Sutra section, text no. 22.</p>
<p>The transliteration emulates the conventions of Nagari script, so many word boundaries are not marked by blanks.</p>
<p>REFERENCE SYSTEM (added):<br>
Lal_nn.nn = Lalitavistara_parivarta.verse<br>
(Vaidya nn) = pagination of P.L. Vaidya’s edition</p>
<p>Text file sourced from <a href='http://www.sub.uni-goettingen.de/ebene_1/gretil/gretil.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
