<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='lal24' lang='san'>
<header>
<ul>
<li class='division'>Lalitavistaraḥ |</li>
</ul>
<h1>24: trapuṣabhallikaparivartaścaturviṁśaḥ</h1>
</header>
<p><a class='ref sc' id='sc1' href='#sc1'>SC 1</a><a class='ref vai' id='vai269' href='#vai269'>Vai 269</a> iti hi bhikṣavo ’bhisaṁbuddhastathāgato devairabhiṣṭūyamānaḥ paryaṅkamabhindannanimiṣanayano drumarājaṁ prekṣate sma | dhyānaprītyāhāraḥ sukhapratisaṁvedī saptarātraṁ bodhivṛkṣamūle ’bhināmayati sma ||</p>
<p><a class='ref sc' id='sc2' href='#sc2'>SC 2</a>atha saptāhe ’tikrānte kāmāvacarā devaputrā daśagandhodakakumbhasahasrāṇi parigṛhya yena tathāgatastenopasaṁkrāmanti sma | rūpāvacarā api devaputrā daśagandhodakakumbhasahasrāṇi parigṛhya yena tathāgastenopasaṁkrāmanti sma | upasaṁkramya bodhivṛkṣaṁ tathāgataṁ ca gandhodakena snāpayanti sma | gaṇanāsamatikrāntāśca devanāgayakṣagandharvāsuragaruḍakinnaramahoragāstena tathāgatakāyapatitena gandhodakena svakasvakān kāyānupalimpanti sma | anuttarāyāṁ ca samyaksaṁbodhau cittānyutpādayāmāsuḥ | svabhavane praviṣṭā api ca te devaputrādayo ’virahitā abhūvaṁstena gandhodakagandhena, na cāsmai gandhāya spṛhāmutpādayāmāsuḥ | tenaiva ca prītiprāmodyena tathāgatagauravamanasikāranirjātenāvaivartikā abhūvannanuttarāyāḥ samyaksaṁbodheḥ ||</p>
<p><a class='ref sc' id='sc3' href='#sc3'>SC 3</a>atha khalu bhikṣavaḥ samantakusumo nāma devaputrastasyāmeva parṣadi saṁnipatito ’bhūt | sa tathāgatasya caraṇayornipatya prāñjalistathāgatametadavocat—ko nāmāyaṁ bhagavan samādhiryena samādhinā samanvāgatastathāgataḥ saptarātraṁ viharatyabhinnaparyaṅkaḥ? evamukto bhikṣavastathāgatastaṁ devaputrametadavocat—prītyāhāravyūho nāma devaputra ayaṁ samādhiryena samādhinā samanvāgatastathāgataḥ saptarātraṁ vyāhārṣīdabhinnaparyaṅkaḥ ||</p>
<p><a class='ref sc' id='sc4' href='#sc4'>SC 4</a>atha khalu bhikṣavaḥ samantakusumo devaputrastathāgataṁ gāthābhirabhyastāvīt—</p>
<blockquote class='gatha'>
<p><a class='ref sc' id='sc5' href='#sc5'>SC 5</a>rathacaraṇanicitacaraṇā daśaśataarajalajakamaladalatejā |<br>
suramukuṭaghṛṣṭacaraṇā vande caraṇau śirighanasya || <a class='ref vns' id='vns24.1' href='#vns24.1'>Verse 24.1</a></p>
<p><a class='ref sc' id='sc6' href='#sc6'>SC 6</a>abhivandya sugatacaraṇau pramuditacittastadā sa suraputraḥ |<br>
idamavaci vimatiharaṇaṁ praśāntakaraṇaṁ naramarūṇām || <a class='ref vns' id='vns24.2' href='#vns24.2'>Verse 24.2</a></p>
<p><a class='ref sc' id='sc7' href='#sc7'>SC 7</a>śākyakulanandijananā antakarā rāgadoṣamohānām |<br>
pramlānaantakaraṇā vinehi kāṅkṣāṁ naramarūṇām || <a class='ref vns' id='vns24.3' href='#vns24.3'>Verse 24.3</a></p>
<p><a class='ref sc' id='sc8' href='#sc8'>SC 8</a>kiṁ kāraṇaṁ daśabalā buddhvā sarvajñatāmaparimāṇām |<br>
saptāhaṁ mahimaṇḍe jinā na bhindanti paryaṅkam || <a class='ref vns' id='vns24.4' href='#vns24.4'>Verse 24.4</a></p>
<p><a class='ref sc' id='sc9' href='#sc9'>SC 9</a>kiṁ tu khalu paśyamānaḥ saptāhaṁ animeṣeṇa narasiṁhā |<br>
prekṣasi viśuddhacakṣo vikasitaśatapatratulyākṣaḥ || <a class='ref vns' id='vns24.5' href='#vns24.5'>Verse 24.5</a></p>
<p><a class='ref sc' id='sc10' href='#sc10'>SC 10</a><a class='ref vai' id='vai270' href='#vai270'>Vai 270</a>kiṁ tu bhavateṣa praṇidhī utāhu sarveṣa vādisiṁhānām |<br>
yena drumarājamūle paryaṅka na bhindi saptāham || <a class='ref vns' id='vns24.6' href='#vns24.6'>Verse 24.6</a></p>
<p><a class='ref sc' id='sc11' href='#sc11'>SC 11</a>sādhu samaśuddhadantā sugandhagandhāmukhaṁ daśabalasya |<br>
pravada vacanaṁ avitathaṁ kuruṣva prītiṁ naramarūṇām || <a class='ref vns' id='vns24.7' href='#vns24.7'>Verse 24.7</a></p>
<p><a class='ref sc' id='sc12' href='#sc12'>SC 12</a>tamuvāca candravacanaḥ śṛṇuṣva me bhāṣato amaraputra |<br>
asya praśnasyāhaṁ kiṁcinmātraṁ pravakṣyāmi || <a class='ref vns' id='vns24.8' href='#vns24.8'>Verse 24.8</a></p>
<p><a class='ref sc' id='sc13' href='#sc13'>SC 13</a>rājā yadvadyasminnabhiṣikto bhavati jñātisaṁghena |<br>
saptāhu taṁ pradeśaṁ na jahāti hi dharmatā rājñām || <a class='ref vns' id='vns24.9' href='#vns24.9'>Verse 24.9</a></p>
<p><a class='ref sc' id='sc14' href='#sc14'>SC 14</a>evameva daśabalā api abhiṣiktā bhonti yada praṇidhipūrṇāḥ |<br>
saptāhu dharaṇimaṇḍe jinā na bhindanti paryaṅkam || <a class='ref vns' id='vns24.10' href='#vns24.10'>Verse 24.10</a></p>
<p><a class='ref sc' id='sc15' href='#sc15'>SC 15</a>śūro yathārisaṁghāṁ nirīkṣate nirjitāṁ niravaśeṣāṁ |<br>
buddhā pi bodhimaṇḍe kleśāṁ nihatāṁ nirīkṣante || <a class='ref vns' id='vns24.11' href='#vns24.11'>Verse 24.11</a></p>
<p><a class='ref sc' id='sc16' href='#sc16'>SC 16</a>iha te kāmakrodhā mohaprabhāvā jagatparinikāśāḥ |<br>
sāhoḍhā iva caurā vināśitā ye niravaśeṣāḥ || <a class='ref vns' id='vns24.12' href='#vns24.12'>Verse 24.12</a></p>
<p><a class='ref sc' id='sc17' href='#sc17'>SC 17</a>iha me hatāna vividhā mānavidhāmanyunā puraniketāḥ |<br>
sarvāśravā prahīnā jñānaṁ cāgraṁ samotpannam || <a class='ref vns' id='vns24.13' href='#vns24.13'>Verse 24.13</a></p>
<p><a class='ref sc' id='sc18' href='#sc18'>SC 18</a>iha sā akāryakartrī bhavatṛṣṇā cāriṇī tathāvidyā |<br>
sānuśayamūlajātā paṭunā jñānāgninā dagdhā || <a class='ref vns' id='vns24.14' href='#vns24.14'>Verse 24.14</a></p>
<p><a class='ref sc' id='sc19' href='#sc19'>SC 19</a>iha sā ahaṁ mameti ca kalipāśu durānugāḍhalitamūlā |<br>
nīvaraṇakaṭhinagranthi chinnā me jñānaśastreṇa || <a class='ref vns' id='vns24.15' href='#vns24.15'>Verse 24.15</a></p>
<p><a class='ref sc' id='sc20' href='#sc20'>SC 20</a>iha te ciraṁ samāyata ullāpanakā vināśaparyantāḥ |<br>
skandhāḥ sopādānā jñānena mayā parijñātāḥ || <a class='ref vns' id='vns24.16' href='#vns24.16'>Verse 24.16</a></p>
<p><a class='ref sc' id='sc21' href='#sc21'>SC 21</a>iha te dvayasaṁmohā mithyāgrāhā mahānarakaniṣṭhāḥ |<br>
maya uddhṛtā aśeṣā bhūyaśca na jātu jñāsyante || <a class='ref vns' id='vns24.17' href='#vns24.17'>Verse 24.17</a></p>
<p><a class='ref sc' id='sc22' href='#sc22'>SC 22</a>iha nīvaraṇavanārī dagdhā me kuśalamūlatejena |<br>
caturaśca viparyāsā nirdagdha mayā niravaśeṣāḥ || <a class='ref vns' id='vns24.18' href='#vns24.18'>Verse 24.18</a></p>
<p><a class='ref sc' id='sc23' href='#sc23'>SC 23</a>iha sā vitarkamālā saṁjñāsūtreṣu granthitā nipathī ||<br>
vinivartitā aśeṣā bodhyaṅgavicitramālābhiḥ || <a class='ref vns' id='vns24.19' href='#vns24.19'>Verse 24.19</a></p>
<p><a class='ref sc' id='sc24' href='#sc24'>SC 24</a><a class='ref vai' id='vai271' href='#vai271'>Vai 271</a>durgāni pañcaṣaṣṭi mohānī triṁśatiṁ ca malināni |<br>
catvāriṁśadaghāni chinnā me ’smiṁ dharaṇimaṇḍe || <a class='ref vns' id='vns24.20' href='#vns24.20'>Verse 24.20</a></p>
<p><a class='ref sc' id='sc25' href='#sc25'>SC 25</a>ṣoḍaśa asaṁvṛtāni aṣṭādaśa dhātavaśca mahimaṇḍe |<br>
kṛcchrāṇi pañcaviṁśati chinnāni mayehasaṁsthena || <a class='ref vns' id='vns24.21' href='#vns24.21'>Verse 24.21</a></p>
<p><a class='ref sc' id='sc26' href='#sc26'>SC 26</a>viṁśati rajastarāṇi aṣṭāviṁśati jagasya vitrāsāḥ |<br>
iha me samatikrāntā vīryabalaparākramaṁ karitvā || <a class='ref vns' id='vns24.22' href='#vns24.22'>Verse 24.22</a></p>
<p><a class='ref sc' id='sc27' href='#sc27'>SC 27</a>tatha buddhanarditānī pañcaśatāsmiṁ mayā samanubuddhā |<br>
paripurṇaśatasahasraṁ dharmāna mayā samanubuddham || <a class='ref vns' id='vns24.23' href='#vns24.23'>Verse 24.23</a></p>
<p><a class='ref sc' id='sc28' href='#sc28'>SC 28</a>iha me ’nuśaya aśeṣā aṣṭānavatiḥ samūlaparyantāḥ |<br>
paryutthānakisalayā nirdagdhā jñānatejena || <a class='ref vns' id='vns24.24' href='#vns24.24'>Verse 24.24</a></p>
<p><a class='ref sc' id='sc29' href='#sc29'>SC 29</a>kāṅkṣā vimatisamudayā dṛṣṭījaḍajantitā aśubhamūlā |<br>
tṛṣṇānadī trivegā praśoṣitā jñānasūryeṇa || <a class='ref vns' id='vns24.25' href='#vns24.25'>Verse 24.25</a></p>
<p><a class='ref sc' id='sc30' href='#sc30'>SC 30</a>kuhanalapanaprahāṇaṁ māyāmātsaryadoṣaīrṣyādyam |<br>
iha te kleśāraṇyaṁ chinnaṁ vinayāgninā dagdham || <a class='ref vns' id='vns24.26' href='#vns24.26'>Verse 24.26</a></p>
<p><a class='ref sc' id='sc31' href='#sc31'>SC 31</a>iha te vivādamūlā ākarṣaṇadurgatīṣu viṣamāsu |<br>
āryāpavādavacanā jñānavaravirecanairvāntā || <a class='ref vns' id='vns24.27' href='#vns24.27'>Verse 24.27</a></p>
<p><a class='ref sc' id='sc32' href='#sc32'>SC 32</a>iha ruditakranditānāṁ śocitaparidevitāna paryantam |<br>
prāptaṁ mayā hyaśeṣaṁ jñānaguṇasamādhimāgamya || <a class='ref vns' id='vns24.28' href='#vns24.28'>Verse 24.28</a></p>
<p><a class='ref sc' id='sc33' href='#sc33'>SC 33</a>oghā ayogagranthāḥ śokāḥ śalyā madapramādāśca |<br>
vijitā mayeha sarve satyanayasamādhimāgamya || <a class='ref vns' id='vns24.29' href='#vns24.29'>Verse 24.29</a></p>
<p><a class='ref sc' id='sc34' href='#sc34'>SC 34</a>iha maya kileśagahanā saṁkalpavirūḍhamūla bhavavṛkṣāḥ |<br>
smṛtiparaśunā aśeṣā chinnā jñānāgninā dagdhā || <a class='ref vns' id='vns24.30' href='#vns24.30'>Verse 24.30</a></p>
<p><a class='ref sc' id='sc35' href='#sc35'>SC 35</a>iha so mayā hyatibalo asmiṁ mārastrilokavaśavartī |<br>
jñānāsinā śaṭhātmā hato yathendreṇa daityendraḥ || <a class='ref vns' id='vns24.31' href='#vns24.31'>Verse 24.31</a></p>
<p><a class='ref sc' id='sc36' href='#sc36'>SC 36</a>iha jālinī aśeṣā ṣaḍviṁśaticāriṇī dharaṇimaṇḍe |<br>
prajñāsinā balavatā chittvā jñānāgninā dagdhā || <a class='ref vns' id='vns24.32' href='#vns24.32'>Verse 24.32</a></p>
<p><a class='ref sc' id='sc37' href='#sc37'>SC 37</a>iha te mūlakleśāḥ sānuśayā duḥkhaśokasaṁbhūtāḥ |<br>
maya udghṛtā aśeṣā prajñābalalāṅgalamukhena || <a class='ref vns' id='vns24.33' href='#vns24.33'>Verse 24.33</a></p>
<p><a class='ref sc' id='sc38' href='#sc38'>SC 38</a>iha me prajñācakṣurviśodhitaṁ prakṛtiśuddhasattvānām |<br>
jñānāñjanena mahatā mohapaṭalavistaraṁ bhinnam || <a class='ref vns' id='vns24.34' href='#vns24.34'>Verse 24.34</a></p>
<p><a class='ref sc' id='sc39' href='#sc39'>SC 39</a><a class='ref vai' id='vai272' href='#vai272'>Vai 272</a>iha dhātubhūta caturo madamakaraviloḍitā vipulatṛṣṇāḥ |<br>
smṛtiśamathabhāskarāṁśau viśoṣitā me bhavasamudrāḥ || <a class='ref vns' id='vns24.35' href='#vns24.35'>Verse 24.35</a></p>
<p><a class='ref sc' id='sc40' href='#sc40'>SC 40</a>iha viṣayakāṣṭhanicayo vitarkasāmo mahāmadanavahniḥ |<br>
nirvāpito ’tidīpto vimokṣarasaśītatoyena || <a class='ref vns' id='vns24.36' href='#vns24.36'>Verse 24.36</a></p>
<p><a class='ref sc' id='sc41' href='#sc41'>SC 41</a>iha me anuśayapaṭalā āsvādataḍidvitarkanirghoṣāḥ |<br>
vīryabalapavanavegairvidhūya vilayaṁ samupanītā || <a class='ref vns' id='vns24.37' href='#vns24.37'>Verse 24.37</a></p>
<p><a class='ref sc' id='sc42' href='#sc42'>SC 42</a>iha me hato hyaśeṣaścittacariripurbhavānugatavairī |<br>
prajñāsinā balavatā smṛtivimalasamādhimāgamya || <a class='ref vns' id='vns24.38' href='#vns24.38'>Verse 24.38</a></p>
<p><a class='ref sc' id='sc43' href='#sc43'>SC 43</a>iha sā dhvajāgradhārī hastyaśvarathocchritā vikṛtarūpā |<br>
namucibalavīryasenā maitrīmāgamya vidhvastā || <a class='ref vns' id='vns24.39' href='#vns24.39'>Verse 24.39</a></p>
<p><a class='ref sc' id='sc44' href='#sc44'>SC 44</a>iha pañcaguṇasamṛddhāḥ ṣaḍindriyahayā sadā madonmattāḥ |<br>
baddhā mayā hyaśeṣāḥ samādhisaśubhaṁ samāgamya || <a class='ref vns' id='vns24.40' href='#vns24.40'>Verse 24.40</a></p>
<p><a class='ref sc' id='sc45' href='#sc45'>SC 45</a>iha anunayapratighānāṁ kalahavivādaprahāṇaparyantaḥ |<br>
prāpto mayā hyaśeṣo apratihatasamādhimāgamya || <a class='ref vns' id='vns24.41' href='#vns24.41'>Verse 24.41</a></p>
<p><a class='ref sc' id='sc46' href='#sc46'>SC 46</a>iha mamiyitā ca sarve ādhyātmikabāhirā parikṣīṇā |<br>
kalpitavikalpitāni ca śūnyamiti samādhimāgamya || <a class='ref vns' id='vns24.42' href='#vns24.42'>Verse 24.42</a></p>
<p><a class='ref sc' id='sc47' href='#sc47'>SC 47</a>iha lālayitā sarve martyā divyā bhavāgraparyantāḥ |<br>
tyaktā mayā hyaśeṣā āgamya samādhimanivartam || <a class='ref vns' id='vns24.43' href='#vns24.43'>Verse 24.43</a></p>
<p><a class='ref sc' id='sc48' href='#sc48'>SC 48</a>sarvabhavabandhanāni ca muktāni mayeha tāni sarvāṇi |<br>
prajñābalena nikhilā trividhamiha vimokṣamāgamya || <a class='ref vns' id='vns24.44' href='#vns24.44'>Verse 24.44</a></p>
<p><a class='ref sc' id='sc49' href='#sc49'>SC 49</a>iha hetudarśanādvai jitā mayā hetukāstrayaḥ |<br>
saṁjñā nityānitye saṁjñā sukhaduḥkha cātmani ca || <a class='ref vns' id='vns24.45' href='#vns24.45'>Verse 24.45</a></p>
<p><a class='ref sc' id='sc50' href='#sc50'>SC 50</a>iha me karmavidhānā samudayamuditā ṣaḍāyatanamūlā |<br>
chinnā drumendramūle sarvānityaprahāreṇa || <a class='ref vns' id='vns24.46' href='#vns24.46'>Verse 24.46</a></p>
<p><a class='ref sc' id='sc51' href='#sc51'>SC 51</a>iha mohatamaḥ kaluṣaṁ duṣṭīkṛta darparoṣasaṁkīrṇam |<br>
bhittvā kṣatre sucirāndhakāraṁ prabhāsitaṁ jñānasūryeṇa || <a class='ref vns' id='vns24.47' href='#vns24.47'>Verse 24.47</a></p>
<p><a class='ref sc' id='sc52' href='#sc52'>SC 52</a>iha rāgamadanamakaraṁ tṛṣṇormijalaṁ kudṛṣṭisaṁgrāham |<br>
saṁsārasāgaramahaṁ saṁtīrṇo vīryabalanāvā || <a class='ref vns' id='vns24.48' href='#vns24.48'>Verse 24.48</a></p>
<p><a class='ref sc' id='sc53' href='#sc53'>SC 53</a>iha tanmayānubuddhaṁ yadbuddho rāgadveṣamohāṁśca |<br>
pradahati cittavitarkāṁ davāgnipatitāniva pataṅgāṁ || <a class='ref vns' id='vns24.49' href='#vns24.49'>Verse 24.49</a></p>
<p><a class='ref sc' id='sc54' href='#sc54'>SC 54</a><a class='ref vai' id='vai273' href='#vai273'>Vai 273</a>iha ahu ciraprayāto hyaparimita kalpakoṭinayutāni |<br>
saṁsārapathā kliṣṭo viśrāṁto naṣṭasaṁtāpaḥ || <a class='ref vns' id='vns24.50' href='#vns24.50'>Verse 24.50</a></p>
<p><a class='ref sc' id='sc55' href='#sc55'>SC 55</a>iha tanmayānubuddhaṁ sarvaparapravādibhiryadaprāptam |<br>
amṛtaṁ lokahitārthaṁ jarāmaraṇaśokaduḥkhāntam || <a class='ref vns' id='vns24.51' href='#vns24.51'>Verse 24.51</a></p>
<p><a class='ref sc' id='sc56' href='#sc56'>SC 56</a>yatra skandhairduḥkhaṁ āyatanaiḥ tṛṣṇasaṁbhavaṁ duḥkham |<br>
bhūyo na codbhaviṣyati abhayapuramihābhyupagato ’smi || <a class='ref vns' id='vns24.52' href='#vns24.52'>Verse 24.52</a></p>
<p><a class='ref sc' id='sc57' href='#sc57'>SC 57</a>iha te mayānubuddhā ripavo adhyātmikā mahākṛtsnāḥ |<br>
baddhā ca saṁpradagdhāḥ kṛtāśca me puna bhavaniketāḥ || <a class='ref vns' id='vns24.53' href='#vns24.53'>Verse 24.53</a></p>
<p><a class='ref sc' id='sc58' href='#sc58'>SC 58</a>iha tanmayānubuddhaṁ yasyārthe kalpakoṭinayutāni |<br>
tyaktā samāṁsanayanā ratnāni bahūnyamṛtahetoḥ || <a class='ref vns' id='vns24.54' href='#vns24.54'>Verse 24.54</a></p>
<p><a class='ref sc' id='sc59' href='#sc59'>SC 59</a>iha tanmayānubuddhaṁ yadbuddhaṁ prāktanairjinairaparimāṇaiḥ |<br>
yasya madhurābhiramyaḥ śabdo lokeṣu vikhyātaḥ || <a class='ref vns' id='vns24.55' href='#vns24.55'>Verse 24.55</a></p>
<p><a class='ref sc' id='sc60' href='#sc60'>SC 60</a>iha tanmayānubuddhaṁ pratītyasamudāgataṁ jagacchūnyam |<br>
cittekṣaṇe ’nuyātaṁ marīcigandharvapuratulyam || <a class='ref vns' id='vns24.56' href='#vns24.56'>Verse 24.56</a></p>
<p><a class='ref sc' id='sc61' href='#sc61'>SC 61</a>iha me tatkhalu śuddhaṁ varanayanaṁ yena (loka) dhātavaḥ sarvāṁ |<br>
paśyāmi pāṇimadhye nyastāni yathā drumaphalāni || <a class='ref vns' id='vns24.57' href='#vns24.57'>Verse 24.57</a></p>
<p><a class='ref sc' id='sc62' href='#sc62'>SC 62</a>pūrvenivāsasmaraṇaṁ tisro vidyā mayeha saṁprāptāḥ |<br>
aparimitakalpanayutā smarāmi svapnādiva vibuddhaḥ || <a class='ref vns' id='vns24.58' href='#vns24.58'>Verse 24.58</a></p>
<p><a class='ref sc' id='sc63' href='#sc63'>SC 63</a>yairādīpta suranarā viparītavisaṁjñino viparyastāḥ |<br>
so ’pi ca tathā avitathā iha maya pīto hyamṛtamaṇḍaḥ || <a class='ref vns' id='vns24.59' href='#vns24.59'>Verse 24.59</a></p>
<p><a class='ref sc' id='sc64' href='#sc64'>SC 64</a>yasyārthāya daśabalā maitrī bhāventi sarvasattveṣu |<br>
maitrībalena jitvā pīto me ’sminnamṛtamaṇḍaḥ || <a class='ref vns' id='vns24.60' href='#vns24.60'>Verse 24.60</a></p>
<p><a class='ref sc' id='sc65' href='#sc65'>SC 65</a>yasyārthāya daśabalāḥ karuṇā bhāventi sarvasattveṣu |<br>
karuṇābalena jitvā pīto me ’sminnamṛtamaṇḍaḥ || <a class='ref vns' id='vns24.61' href='#vns24.61'>Verse 24.61</a></p>
<p><a class='ref sc' id='sc66' href='#sc66'>SC 66</a>yasyārthāya daśabalā muditā bhāventi sarvasattveṣu |<br>
muditābalena jitvā pīto me ’sminnamṛtamaṇḍaḥ || <a class='ref vns' id='vns24.62' href='#vns24.62'>Verse 24.62</a></p>
<p><a class='ref sc' id='sc67' href='#sc67'>SC 67</a>yasyārthāya daśabalā upekṣa bhāventi kalpanayutāni |<br>
tamupekṣabalairjitvā pīto me ’sminnamṛtamaṇḍaḥ || <a class='ref vns' id='vns24.63' href='#vns24.63'>Verse 24.63</a></p>
<p><a class='ref sc' id='sc68' href='#sc68'>SC 68</a>yatpītaṁ ca daśabalairgaṅgānadīvālikābahutarebhiḥ |<br>
prāgjinasiṁhaiḥ pūrve iha me pīto hyamṛtamaṇḍaḥ || <a class='ref vns' id='vns24.64' href='#vns24.64'>Verse 24.64</a></p>
<p><a class='ref sc' id='sc69' href='#sc69'>SC 69</a><a class='ref vai' id='vai274' href='#vai274'>Vai 274</a>yā bhāṣitā ca vāgme mārasyehāgatasya sasainyasya |<br>
bhetsyāmi na paryaṅkaṁ aprāpya jarāmaraṇapāram || <a class='ref vns' id='vns24.65' href='#vns24.65'>Verse 24.65</a></p>
<p><a class='ref sc' id='sc70' href='#sc70'>SC 70</a>bhinnā mayā hyavidyā dīptena jñānakaṭhinavajreṇa |<br>
prāptaṁ ca daśabalatvaṁ tasmātprabhinadmi paryaṅkam || <a class='ref vns' id='vns24.66' href='#vns24.66'>Verse 24.66</a></p>
<p><a class='ref sc' id='sc71' href='#sc71'>SC 71</a>prāptaṁ mayārahatvaṁ kṣīṇā me āśravā niravaśeṣāḥ |<br>
bhagnā ca namucisenā bhinadmi tasmāddhi paryaṅkam || <a class='ref vns' id='vns24.67' href='#vns24.67'>Verse 24.67</a></p>
<p><a class='ref sc' id='sc72' href='#sc72'>SC 72</a>nīvaraṇakapāṭāni ca pañca mayeha pradāritā sarvā |<br>
tṛṣṇālatā vichinnā hanteha bhinadmi paryaṅkam || <a class='ref vns' id='vns24.68' href='#vns24.68'>Verse 24.68</a></p>
<p><a class='ref sc' id='sc73' href='#sc73'>SC 73</a>atha so manuṣyacandraḥ savilambitamāsanātsamutthāya |<br>
bhadrāsane niṣīdanmahābhīṣekaṁ pratīcchaṁśca || <a class='ref vns' id='vns24.69' href='#vns24.69'>Verse 24.69</a></p>
<p><a class='ref sc' id='sc74' href='#sc74'>SC 74</a>ratnaghaṭasahasrairapi nānāgandhodakaiśca surasaṁghā |<br>
snapayanti lokabandhuṁ daśabalaguṇapāramiprāptam || <a class='ref vns' id='vns24.70' href='#vns24.70'>Verse 24.70</a></p>
<p><a class='ref sc' id='sc75' href='#sc75'>SC 75</a>vāditrasahasrairapi samantato devakoṭinayutāni |<br>
atulāṁ karonti pūjāṁ apsaranayutaiḥ saha samagrāḥ || <a class='ref vns' id='vns24.71' href='#vns24.71'>Verse 24.71</a></p>
<p><a class='ref sc' id='sc76' href='#sc76'>SC 76</a>evaṁ khalu devasutāḥ sahetu sapratyayaṁ ca sanidānam |<br>
saptāhu dharaṇimaṇḍe jinā na bhindanti paryaṅkam || <a class='ref vns' id='vns24.72' href='#vns24.72'>Verse 24.72</a></p>
</blockquote>
<p><a class='ref sc' id='sc77' href='#sc77'>SC 77</a>iti hi bhikṣavo ’bhisaṁbuddhabodhistathāgataḥ prathame saptāhe tatraivāsane ’sthāt—iha mayānuttarā samyaksaṁbodhirabhisaṁbuddhā, iha mayānavarāgrasya jātijarāmaraṇaduḥkhasyāntaḥ kṛta iti | dvitīye saptāhe tathāgato dīrghacaṁkramaṁ caṁkramyate sma trisāhasramahāsāhasralokadhātumupagṛhya | tṛtīye saptāhe tathāgato ’nimiṣaṁ bodhimaṇḍamīkṣate sma—iha mayānuttarāṁ samyaksaṁbodhimabhisaṁbudhyānavarāgrasya jātijarāmaraṇaduḥkhasyāntaḥ kṛta iti | caturthe saptāhe tathāgato daharacaṁkramaṁ caṁkramyate sma pūrvasamudrātpaścimasamudramupagṛhya ||</p>
<p><a class='ref sc' id='sc78' href='#sc78'>SC 78</a>atha khalu māraḥ pāpīyān yena tathāgatastenopasaṁkrāmat | upasaṁkramya tathāgatametadavocat—parinirvātu bhagavan, parinirvātu sugata | samaya idānīṁ bhagavataḥ parinirvāṇāya | evamukte bhikṣavastathāgato māraṁ pāpīyāṁsametadavocat—na tāvadahaṁ pāpīyan parinirvāsyāmi yāvanme na sthavirā bhikṣavo bhaviṣyanti dāntā vyaktā vinītā viśāradā bahuśrutā dharmānudharmapratipannāḥ pratibalāḥ svayamācāryakaṁ jñānaṁ paridīpayitumutpannotpannānāṁ ca parapravādināṁ saha dharmeṇa nigṛhyābhiprāyaṁ prasādya saprātihāryaṁ dharmaṁ deśayitum | na tāvadahaṁ pāpīyan parinirvāsyāmi yāvanmayā buddhadharmasaṁghavaṁśo lokena pratiṣṭhāpito bhaviṣyati | aparimitā bodhisattvā na vyākṛtā bhaviṣyanti <a class='ref vai' id='vai275' href='#vai275'>Vai 275</a> anuttarāyāṁ samyaksaṁbodhau | na tāvadahaṁ pāpīyān parinirvāsyāmi yāvanme na catasraḥ parṣado dāntā vinītā vyaktā viśāradā bhaviṣyanti yāvatsaprātihāya dharmaṁ deśayitumiti ||</p>
<p><a class='ref sc' id='sc79' href='#sc79'>SC 79</a>atha khalu māraḥ pāpīyānidaṁ vacanaṁ śrutvā ekānte prakrāmya sthito ’bhūt duḥkhī durmanā vipratisārī adhomukhaḥ kāṣṭhena mahīṁ vilikhan viṣayaṁ me ’tikrānta iti ||</p>
<p><a class='ref sc' id='sc80' href='#sc80'>SC 80</a>atha khalu tāstisro māraduhitaro ratiścāratiśca tṛṣṇā ca māraṁ pāpīyāṁsaṁ gāthayādhyabhāṣanta—</p>
<blockquote class='gatha'>
<p><a class='ref sc' id='sc81' href='#sc81'>SC 81</a>durmanāsi kathaṁ tāta procyatāṁ yadyasau naraḥ |<br>
rāgapāśena taṁ buddhvā kuñjaraṁ vā nayāmahe || <a class='ref vns' id='vns24.73' href='#vns24.73'>Verse 24.73</a></p>
<p><a class='ref sc' id='sc82' href='#sc82'>SC 82</a>ānayitvā ca taṁ śīghraṁ kariṣyāma vaśe tava |<br>
<span class='gap'>+ ++ ++</span>|| <a class='ref vns' id='vns24.74' href='#vns24.74'>Verse 24.74</a></p>
</blockquote>
<p><a class='ref sc' id='sc83' href='#sc83'>SC 83</a>māra āha—</p>
<blockquote class='gatha'>
<p><a class='ref sc' id='sc84' href='#sc84'>SC 84</a>arahan sugato loke na rāgasya vaśaṁ vrajet |<br>
viṣayaṁ me hyatikrāntastasmācchocāmyahaṁ bhṛśam || <a class='ref vns' id='vns24.75' href='#vns24.75'>Verse 24.75</a></p>
</blockquote>
<p><a class='ref sc' id='sc85' href='#sc85'>SC 85</a>tatastāḥ strīcāpalyādaviditaprabhāvā api bodhisattvabhūtasyaiva tathāgatasya piturvacanamaśrutvaiva prabhūtayauvanamadhyayauvanadhāriṇyo bhūtvā vicakṣuḥkarmaṇe tathāgatasyāntikamupasaṁkrāntāḥ strīmāyā ati tatsarvamakārṣuḥ | tāśca tathāgato na manasi karoti sma | bhūyaśca tā jarājarjarā adhyatiṣṭhan | tatastāḥ piturantike gatvaivamāhuḥ—</p>
<blockquote class='gatha'>
<p><a class='ref sc' id='sc86' href='#sc86'>SC 86</a>satyaṁ vadasi nastāta na rāgeṇa sa nīyate |<br>
viṣayaṁ me hyatikrāntastasmācchocāmyahaṁ bhṛśam || <a class='ref vns' id='vns24.76' href='#vns24.76'>Verse 24.76</a></p>
<p><a class='ref sc' id='sc87' href='#sc87'>SC 87</a>vīkṣeta yadyasau rūpaṁ yadasmābhirvinirmitam |<br>
gautamasya vināśārthaṁ tato ’sya hṛdayaṁ sphuṭet || <a class='ref vns' id='vns24.77' href='#vns24.77'>Verse 24.77</a></p>
</blockquote>
<p><a class='ref sc' id='sc88' href='#sc88'>SC 88</a>tatsādhu nastātedaṁ jarājarjaraśarīramantardhāpaya ||</p>
<p><a class='ref sc' id='sc89' href='#sc89'>SC 89</a>māra āha—</p>
<blockquote class='gatha'>
<p><a class='ref sc' id='sc90' href='#sc90'>SC 90</a>nāhaṁ paśyāmi taṁ loke puruṣaṁ sacarācare |<br>
buddhasya yo hyadhiṣṭhānaṁ śaknuyātkartumanyathā || <a class='ref vns' id='vns24.78' href='#vns24.78'>Verse 24.78</a></p>
<p><a class='ref sc' id='sc91' href='#sc91'>SC 91</a>śīghraṁ gatvā nivedaya atyayaṁ svakṛtaṁ muneḥ |<br>
sarvaṁ paurāṇakaṁ kāyaṁ kariṣyati yathāmatam || <a class='ref vns' id='vns24.79' href='#vns24.79'>Verse 24.79</a></p>
</blockquote>
<p><a class='ref sc' id='sc92' href='#sc92'>SC 92</a>tatastā gatvā tathāgataṁ kṣamāpayanti sma—atyayaṁ no bhagavān pratigṛhṇātu | atyayaṁ no sugato pratigṛhṇātu yathā bālānāṁ yathā mūḍhānāṁ yathā vyaktānāmakuśalānāmakṣetrajñānāṁ yā vayaṁ bhagavantamāsādayitavyaṁ manyāmahe | tatastāstathāgato gāthayādhyabhāṣata—</p>
<blockquote class='gatha'>
<p><a class='ref sc' id='sc93' href='#sc93'>SC 93</a>giriṁ nakhairvilikhetha lohaṁ dantairvikhādatha |<br>
śirasā vibhitsatha girimagādhe gādhameṣata || <a class='ref vns' id='vns24.80' href='#vns24.80'>Verse 24.80</a></p>
</blockquote>
<p><a class='ref sc' id='sc94' href='#sc94'>SC 94</a><a class='ref vai' id='vai276' href='#vai276'>Vai 276</a>tasmādyuṣmākaṁ dārikā atyayaṁ pratigṛhṇāmi | tatkasmāt? vṛddhireṣā ārye dharmavinaye yo ’tyayamatyayato dṛṣṭvā pratideśayatyāyatyāṁ ca saṁvaramāpadyate ||</p>
<p><a class='ref sc' id='sc95' href='#sc95'>SC 95</a>pañcame saptāhe bhikṣavastathāgato mucilindanāgarājabhavane viharati sma saptāhe mahādurdine | atha khalu mucilindanāgarājaḥ svabhavanānniṣkramya tathāgatasya kāye saptakṛdbhogena pariveṣṭya phaṇaiśchādayati sma—mā bhagavataḥ kāyaṁ śītavātāḥ prākṣuriti | pūrvasyā api diśo ’nye ’pi saṁbahulā nāgarājā āgatya tathāgatasya kāyaṁ saptakṛdbhogaiḥ pariveṣṭya phaṇaiśchādayanti sma—mā bhagavataḥ kāyaṁ śītavātāḥ prākṣuriti | yathā pūrvasyāṁ diśi evaṁ dakṣiṇapaścimottarābhyo digbhyo nāgarājā āgatya tathāgatasya kāyaṁ saptakṛtvo bhogaiḥ pariveṣṭya phaṇaiśrchādayanti—sma mā bhagavataḥ kāyaṁ śītavātāḥ prākṣuriti | sa ca nāgarājabhogarāśirmeruparvatendravaduccaistvena sthito ’bhūt | na ca tairnāgarājaistādṛśaṁ kadācitsukhaṁ prāptaṁ pūrvaṁ yādṛśaṁ teṣāṁ tāni saptarātriṁdivasāni tathāgatakāyasaṁnikarṣādāsīt | tataḥ saptāhasyātyayena tataste nāgarājā vyapagatadurdinaṁ viditvā tathāgatasya kāyādbhogānapanīya tathāgatasya pādau śirasābhivandya tripradakṣiṇīkṛtya svakasvakāni bhavanānyupajagmuḥ | mucilindo ’pi nāgarājastathāgatasya pādau śirasābhivandya tripradakṣiṇīkṛtya svabhavanaṁ prāvikṣat ||</p>
<p><a class='ref sc' id='sc96' href='#sc96'>SC 96</a>ṣaṣṭhe saptāhe tathāgato mucilindabhavanādajapālasya nyagrodhamūlaṁ gacchati sma | antare ca mucilindabhavanasyāntarāccājapālasya nadyā nairañjanāyāstīre carakaparivrājakavṛddhaśrāvakagautamanirgranthājīvikādayastathāgataṁ dṛṣṭvābhibhāṣante sma—api bhagavatā gautamenedaṁ saptāhamakāladurdinaṁ samyaksukhena vyatināmitam?</p>
<p><a class='ref sc' id='sc97' href='#sc97'>SC 97</a>atha khalu bhikṣavastathāgatastasyāṁ velāyāmidamudānayati sma—</p>
<blockquote class='gatha'>
<p><a class='ref sc' id='sc98' href='#sc98'>SC 98</a>sukho vivekastuṣṭasya śrutadharmasya paśyataḥ |<br>
avyābadhyaṁ sukhaṁ loke prāṇibhūteṣu saṁyataḥ || <a class='ref vns' id='vns24.81' href='#vns24.81'>Verse 24.81</a></p>
<p><a class='ref sc' id='sc99' href='#sc99'>SC 99</a>sukhā virāgatā loke pāpānāṁ samatikramaḥ |<br>
asmin mānuṣyaviṣaye etadvai paramaṁ sukham || <a class='ref vns' id='vns24.82' href='#vns24.82'>Verse 24.82</a></p>
</blockquote>
<p><a class='ref sc' id='sc100' href='#sc100'>SC 100</a>paśyati sma bhikṣavastathāgato lokamādīptaṁ pradīptaṁ jātyā jarayā vyādhibhirmaraṇena śokaparidevaduḥkhadaurmanasyopāyāsaiḥ | tatra tathāgata idamihodānamudānayati sma—</p>
<blockquote class='gatha'>
<p><a class='ref sc' id='sc101' href='#sc101'>SC 101</a>ayaṁ lokaḥ saṁtāpajātaḥ śabdasparśarasarūpagandhaiḥ |<br>
bhayabhīto bhayaṁ bhūyo mārgate bhavatṛṣṇayā || <a class='ref vns' id='vns24.83' href='#vns24.83'>Verse 24.83</a></p>
</blockquote>
<p><a class='ref sc' id='sc102' href='#sc102'>SC 102</a>saptame saptāhe tathāgato tārāyaṇamūle viharati sma | tena khalu punaḥ samayenottarāpathakau dvau bhrātarau trapuṣabhallikanāmakau vaṇijau paṇḍitau nipuṇau vividhapaṇyaṁ gṛhītvā mahālabdhalābhau dakṣiṇāpathāduttarāpathaṁ gacchete sma mahatā sārthena pañcabhirdhuraśataiḥ suparipūrṇaiḥ | tayoḥ sujātaḥ kīrtiśca nāmājāneyau dvau balīvardāvāstām | nāsti tayorlagnabhayam | yatrānye balīvardā na <a class='ref vai' id='vai277' href='#vai277'>Vai 277</a> vahanti sma tatra tau yujyete sma | yatra cāgrato bhayaṁ bhavati sma tatra, tau kīlabaddhāviva tiṣṭhete sma | na ca tau pratodena vāhyete sma | utpalahastakena vā sumanādāmakena vā tau vāhyete sma | teṣāṁ tārāyaṇasamīpe kṣīrikāvananivāsinīdevatādhiṣṭhānātte śakaṭāḥ sarve viṣṭhitā na vahanti sma | vastrādīni ca sarvaśakaṭāṅgāni ca chidyante sma, bhidyante ca | śakaṭācakrāṇi ca nābhīparyantaṁ bhūmau nimagnāni sarvaprayatnairapi te śakaṭā na vahanti sma | te vismitā bhītāścābhūvan—kiṁ nu khalvatra kāraṇam, ko ’yaṁ vikāro yadime sthale śakaṭā viṣṭhitāḥ? taistau sujātakīrtibalīvardau yojitau | tāvapi na vahete sma sotpalahastena ca sumanādāmakena ca vāhyamānau | teṣāmetadabhavat—asaṁśayaṁ purataḥ kiṁcidbhayaṁ yenaitāvapi na vahataḥ | tairaśvadūtāḥ purataḥ preṣitāḥ | aśvadūtāḥ pratyāgatāḥ | prāhurnāsti kiṁcidbhayamiti | tayāpi devatayā svarūpaṁ saṁdarśya āśvāsitāḥ—mā bhetavyamiti | tāvapi balīvadau yena tathāgatastena śakaṭā prakarṣitau yāvatte paśyanti sma tathāgataṁ vaiśvānaramiva pradīptaṁ dvātriṁśanmahāpuruṣalakṣaṇaiḥ samalaṁkṛtamaciroditamiva dinakaraṁ śriyā daidīpyamānam | dṛṣṭvā ca te vismitā babhūvuḥ—kiṁ nu khalvayaṁ brahmā ihānuprāpta utāho śakro devendra utāho vaiśravaṇa utāho sūryacandrau vā utāho kiṁcidgiridevataṁ vā nadīdevataṁ vā | tatastathāgataḥ kāṣāyāṇi vastrāṇi prakaṭāyati sma | tataste āhuḥ—pravrajitaḥ khalvayaṁ kāṣāyasaṁvṛto nāsmādbhayamastīti | te prasādaṁ pratilabdhā anyonyamevamāhuḥ—pravrajitaḥ khalvayaṁ kālabhojī bhaviṣyati | asti kiṁcit? āhuḥ—asti madhutarpaṇaṁ likhitakāścekṣavaḥ | te madhutarpaṇamikṣulikhitakāṁścādāya yena tathāgatastenopasaṁkrāman | upasaṁkramya tathāgatasya pādau śirasābhivanditvā tripradakṣiṇīkṛtyaikānte tasthuḥ | ekānte sthitāste tathāgatamevamāhuḥ—pratigṛhṇātu bhagavannidaṁ piṇḍapātramasmākamanukampāmupādāya ||</p>
<p><a class='ref sc' id='sc103' href='#sc103'>SC 103</a>atha khalu bhikṣavastathāgatasyaitadabhūat—sādhu khalvidaṁ syādyadahaṁ hastābhyāṁ pratigṛhṇīyām | kasmin khalu pūrvakaistathāgataiḥ samyaksaṁbuddhaiḥ pratigṛhītam? pātreṇetyajñāsīt ||</p>
<p><a class='ref sc' id='sc104' href='#sc104'>SC 104</a>iti hi bhikṣavastathāgatasya bhojanakālasamaya iti viditvā tatkṣaṇameva catasṛbhyo digbhyaścatvāro mahārājā āgatya catvāri sauvarṇāni pātrāṇyādāya tathāgatasyopanāmayanti sma—pratigṛhṇātu bhagavannimāni sauvarṇāni(catvāri)pātrāṇyasmākamanukampāmupādāya | tāni na śramaṇapratirūpāṇi iti kṛtvā tathāgato na pratigṛhṇīte sma | evaṁ catvāri rūpyamayāni catvāri vaiḍūryamayāni sphaṭikamayāni musāragalvamayāni aśmagarbhamayāni | tataścatvāri sarvaratnamayāni pātrāṇi gṛhītvā tathāgatasyopanāmayanti sma | na śramaṇasya sārūpyāṇi iti kṛtvā tathāgato na pratigṛhṇīte sma ||</p>
<p><a class='ref sc' id='sc105' href='#sc105'>SC 105</a>atha khalu bhikṣavastathāgatasya punaretadabhūt—evaṁ katamadvidhaiḥ pātraiḥ pūrvakaistathāgatairarhadbhiḥ samyaksaṁbuddhaiḥ pratigṛhītam? śailapātrairityajñāsīt | evaṁ ca cittamutpannaṁ tathāgatasya ||</p>
<p><a class='ref sc' id='sc106' href='#sc106'>SC 106</a><a class='ref vai' id='vai278' href='#vai278'>Vai 278</a>atha khalu vaiśravaṇo mahārājastadanyāstrīn mahārājānāmantrayate sma—imāni khalu punarmārṣāścatvāri śailapātrāṇi nīlakāyikairdavaputrairasmabhyaṁ dattāni—tatrāsmākametadabhūt—eṣu vayaṁ paribhokṣyāma iti | tato vairocano nāma nīlakāyiko devaputraḥ so ’smānevamāha—</p>
<blockquote class='gatha'>
<p><a class='ref sc' id='sc107' href='#sc107'>SC 107</a>ma eṣu bhokṣyatha bhājaneṣu dhāretibhe cetiyasaṁmatīte |<br>
bhavitā jinaḥ śākyamunīti nāmnā tasyeti pātrāṇyupanāmayethā || <a class='ref vns' id='vns24.84' href='#vns24.84'>Verse 24.84</a></p>
<p><a class='ref sc' id='sc108' href='#sc108'>SC 108</a>ayaṁ sa kālaḥ samayaśca mārṣā upanāmituṁ śākyamunerhi bhājanā | saṁgītitūryasvaranāditena dāsyāma pātrāṇi vidhāya pūjām || <a class='ref vns' id='vns24.85' href='#vns24.85'>Verse 24.85</a></p>
<p><a class='ref sc' id='sc109' href='#sc109'>SC 109</a>sa bhājanaṁ dharmamayaṁ hyabhedyaṁ ime ca śailāmaya bhedya bhājanā |<br>
pratigrahītuṁ kṣamate na cānyaḥ pratigrahārthāya vrajāma hanta || <a class='ref vns' id='vns24.86' href='#vns24.86'>Verse 24.86</a></p>
</blockquote>
<p><a class='ref sc' id='sc110' href='#sc110'>SC 110</a>atha khalu catvāro mahārājāḥ svasvajanapārṣadyāḥ puṣpadhūpagandhamālyavilepanatūryatāḍāvacarasaṁgītisaṁprabhāṇitena svaiḥ svaiḥ pāṇibhistāni pātrāṇi parigṛhya yena tathāgatastenopasaṁkrāman | upasaṁkramya tathāgatasya pūjāṁ kṛtvā tāni pātrāṇi divyakusumapratipūrṇāni tathāgatāyopanāmayanti sma ||</p>
<p><a class='ref sc' id='sc111' href='#sc111'>SC 111</a>atha khalu bhikṣavastathāgatasyaitadabhavat—amī khalu punaścatvāro mahārājāḥ śraddhāḥ prasannāḥ mama catvāri śailapātrāṇyupanāmayanti | na ca me catvāri śailapātrāṇi kalpante | athaikasya pratigṛhīṣyāmi, trayāṇāṁ vaimanasyaṁ syāt | yannvahamimāni catvāri pātrāṇi pratigṛhyaikaṁ pātramadhitiṣṭheyam | atha khalu bhikṣavastathāgato dakṣiṇaṁ pāṇiṁ prasārya vaiśravaṇaṁ mahārājaṁ gāthayādhyabhāṣata—</p>
<blockquote class='gatha'>
<p><a class='ref sc' id='sc112' href='#sc112'>SC 112</a>upanāmayasva sugatasya bhājanaṁ tvaṁ bheṣyase bhājanamagrayāne |<br>
asmadvidhebhyo hi pradāya bhājanaṁ smṛtirmatiścaiva na jātu hīyate || <a class='ref vns' id='vns24.87' href='#vns24.87'>Verse 24.87</a></p>
</blockquote>
<p><a class='ref sc' id='sc113' href='#sc113'>SC 113</a>atha khalu bhikṣavastathāgato vaiśravaṇasya mahārājasyāntikāttatpātraṁ pratigṛhṇīte sma anukampāmupādāya | pratigṛhya ca dhṛtarāṣṭraṁ mahārājaṁ gāthayādhyabhāṣata—</p>
<p><a class='ref sc' id='sc114' href='#sc114'>SC 114</a><a class='ref vai' id='vai279' href='#vai279'>Vai 279</a>yo bhājanaṁ deti tathāgatasya na tasya jātu smṛti prajña hīyate |<br>
atināmya kālaṁ ca sukhaṁsukhena yāvatpadaṁ budhyati śītibhāvam || <a class='ref vns' id='vns24.88' href='#vns24.88'>Verse 24.88</a></p>
<p><a class='ref sc' id='sc115' href='#sc115'>SC 115</a>atha khalu bhikṣavastathāgato dhṛtarāṣṭrasya mahārājasyāntikāttatpātraṁ pratigṛhṇīte sma anukampāmupādāya | pratigṛhya ca virūḍhakaṁ mahārājaṁ gāthayādhyabhāṣata—</p>
<blockquote class='gatha'>
<p><a class='ref sc' id='sc116' href='#sc116'>SC 116</a>dadāsi yastvaṁ pariśuddhabhājanaṁ viśuddhacittāya tathāgatāya |<br>
bhaviṣyasi tvaṁ laghu śuddhacittaḥ praśaṁsito devamanuṣyaloke || <a class='ref vns' id='vns24.89' href='#vns24.89'>Verse 24.89</a></p>
</blockquote>
<p><a class='ref sc' id='sc117' href='#sc117'>SC 117</a>atha khalu bhikṣavastathāgato virūḍhakasya mahārājasyāntikāttatpātraṁ pratigṛhṇīte sma anukampāmupādāya | pratigṛhya ca virūpākṣaṁ mahārājaṁ gāthayādhyabhāṣata—</p>
<blockquote class='gatha'>
<p><a class='ref sc' id='sc118' href='#sc118'>SC 118</a>acchidraśīlasya tathāgatasya acchidravṛttasya acchidrabhājanam |<br>
acchidracittaḥ pradadāsi śraddhayā acchidra te bheṣyati puṇyadakṣiṇā || <a class='ref vns' id='vns24.90' href='#vns24.90'>Verse 24.90</a></p>
</blockquote>
<p><a class='ref sc' id='sc119' href='#sc119'>SC 119</a>pratigṛhṇīte sma bhikṣavastathāgato virūpākṣasya mahārājasyāntikāttatpātraṁ anukampāmupādāya | pratigṛhya caikaṁ pātramadhitiṣṭhati sma adhimuktibalena | tasyāṁ ca velāyāmidamudānamudānayati sma—</p>
<blockquote class='gatha'>
<p><a class='ref sc' id='sc120' href='#sc120'>SC 120</a>dattāni pātrāṇi pure bhave mayā phalapūritā premaṇiyā ca kṛtvā |<br>
tenemi pātrāścaturaḥ susaṁsthitā dadanti devāścaturo maharddhikāḥ || <a class='ref vns' id='vns24.91' href='#vns24.91'>Verse 24.91</a></p>
</blockquote>
<p><a class='ref sc' id='sc121' href='#sc121'>SC 121</a>tatredamucyate |</p>
<blockquote class='gatha'>
<p><a class='ref sc' id='sc122' href='#sc122'>SC 122</a>sa saptarātraṁ varabodhivṛkṣaṁ saṁprekṣya dhīraḥ paramārthadarśī |<br>
ṣaḍbhiḥ prakāraiḥ pravikampya corvī abhutthitaḥ siṁhagatirnṛsiṁhaḥ || <a class='ref vns' id='vns24.92' href='#vns24.92'>Verse 24.92</a></p>
<p><a class='ref sc' id='sc123' href='#sc123'>SC 123</a>samanta nāgendravilambagāmī krameṇa tārāyaṇamūlametya |<a class='ref vai' id='vai280' href='#vai280'>Vai 280</a><br>
upāviśanmeruvadaprakampyo dhyānaṁ samādhiṁ ca muniḥ pradadhyau || <a class='ref vns' id='vns24.93' href='#vns24.93'>Verse 24.93</a></p>
<p><a class='ref sc' id='sc124' href='#sc124'>SC 124</a>tasmiṁśca kāle trapuṣaśca bhalliko bhrātṛdvayaṁ vaṇijagaṇena sārdham |<br>
śakaṭāni te pañca dhanena pūrṇā saṁpuṣpite sālavane praviṣṭāḥ || <a class='ref vns' id='vns24.94' href='#vns24.94'>Verse 24.94</a></p>
<p><a class='ref sc' id='sc125' href='#sc125'>SC 125</a>maharṣitejena ca akṣamātraṁ cakrāṇi bhūmau viviśuḥ kṣaṇena |<br>
tāṁ tādṛśīṁ prekṣya ca te avasthāṁ mahadbhayaṁ vaṇijagaṇasya jātam || <a class='ref vns' id='vns24.95' href='#vns24.95'>Verse 24.95</a></p>
<p><a class='ref sc' id='sc126' href='#sc126'>SC 126</a>te khaḍgahastāḥ śaraśaktipāṇayo vane mṛgaṁ vā mṛgayan ka eṣaḥ |<br>
vīkṣanta te śāradacandravaktraṁ jinaṁ sahasrāṁśumivābhramuktam || <a class='ref vns' id='vns24.96' href='#vns24.96'>Verse 24.96</a></p>
<p><a class='ref sc' id='sc127' href='#sc127'>SC 127</a>prahīnakopā apanītadarpāḥ praṇamya mūrdhnā vimṛṣuḥ ka eṣaḥ |<br>
nabhastalāddevata vāca bhāṣate buddho hyayaṁ lokahitārthakārī || <a class='ref vns' id='vns24.97' href='#vns24.97'>Verse 24.97</a></p>
<p><a class='ref sc' id='sc128' href='#sc128'>SC 128</a>rātriṁdivā sapta na cānnapānaṁ anena bhuktaṁ karuṇātmakena |<br>
yadicchathā ātmana kleśaśāntiṁ bhojethimaṁ bhāvitakāyacittam || <a class='ref vns' id='vns24.98' href='#vns24.98'>Verse 24.98</a></p>
<p><a class='ref sc' id='sc129' href='#sc129'>SC 129</a>śabdaṁ ca te taṁ madhuraṁ niśāmya vanditva kṛtvā ca jinaṁ pradakṣiṇam |<br>
prītāstataste sahitaiḥ sahāyaiḥ jinasya piṇḍāya matiṁ pracakruḥ || <a class='ref vns' id='vns24.99' href='#vns24.99'>Verse 24.99</a></p>
</blockquote>
<p><a class='ref sc' id='sc130' href='#sc130'>SC 130</a>tena khalu bhikṣavaḥ samayena trapuṣabhallikānāṁ vaṇijāṁ pratyantakarvaṭe goyūthaṁ prativasati sma | atha tā gāvastasmin kāle tasmin samaye sarpimaṇḍaṁ pradugdhā abhūvan | atha gopālāstatsarpimaṇḍamādāya yena trapuṣabhallikau vaṇijau tenopasaṁkrāman | upasaṁkramyemāṁ prakṛtimārocayanti sma—yatkhalu yūyaṁ bhaṭṭā jānīyāta—sarvāstā gāvaḥ sarpimaṇḍaṁ pradugdhāḥ | tatkimetatpraśastamāhosvinneti?</p>
<p><a class='ref sc' id='sc131' href='#sc131'>SC 131</a>tatra lolupajātyā brāhmaṇā evamāhuḥ—amaṅgalyametadbāhmaṇānām | mahāyajño yaṣṭavya iti ||</p>
<p><a class='ref sc' id='sc132' href='#sc132'>SC 132</a><a class='ref vai' id='vai281' href='#vai281'>Vai 281</a>tena khalu punarbhikṣavaḥ samayena trapuṣabhallikānāṁ vaṇijāṁ śikhaṇḍī nāma brāhmaṇaḥ pūrvajātisālohito brahmaloke pratyājāto ’bhūt | sa brāhmaṇarūpamabhinirmāya tān vaṇijo gāthābhiradhyabhāṣata—</p>
<blockquote class='gatha'>
<p><a class='ref sc' id='sc133' href='#sc133'>SC 133</a>yuṣmākaṁ praṇidhiḥ pūrve bodhiprāptastathāgataḥ |<br>
asmākaṁ bhojanaṁ bhuktvā dharmacakraṁ pravartayet || <a class='ref vns' id='vns24.100' href='#vns24.100'>Verse 24.100</a></p>
<p><a class='ref sc' id='sc134' href='#sc134'>SC 134</a>sa caiṣa praṇidhiḥ pūrṇo bodhiprāptastathāgataḥ |<br>
āhāramupanāmyeta bhuktvā cakraṁ pravartayet || <a class='ref vns' id='vns24.101' href='#vns24.101'>Verse 24.101</a></p>
<p><a class='ref sc' id='sc135' href='#sc135'>SC 135</a>sumaṅgalaṁ sunakṣatraṁ gavāṁ vaḥ sarpidohanam |<br>
puṇyakarmaṇastasyaiṣa anubhāvo maharṣiṇaḥ || <a class='ref vns' id='vns24.102' href='#vns24.102'>Verse 24.102</a></p>
<p><a class='ref sc' id='sc136' href='#sc136'>SC 136</a>evaṁ saṁcodya vaṇijaḥ śikhaṇḍī bhavanaṁ gataḥ |<br>
udagramanasaḥ sarve babhuvustrapuṣāhvayāḥ || <a class='ref vns' id='vns24.103' href='#vns24.103'>Verse 24.103</a></p>
<p><a class='ref sc' id='sc137' href='#sc137'>SC 137</a>kṣīraṁ yadāsīcca hi gosahasrā aśeṣatastaṁ samudānayitvā |<br>
agraṁ ca tasmātparigṛhya ojaḥ sādheṁsu te bhojana gauraveṇa || <a class='ref vns' id='vns24.104' href='#vns24.104'>Verse 24.104</a></p>
<p><a class='ref sc' id='sc138' href='#sc138'>SC 138</a>śataṁ sahasraikapalasya mūlyaṁ yā ratnapātrī abhu candranāmikā |<br>
caukṣāṁ sudhautāṁ vimalāṁ ca kṛtvā samatīrthikāṁ pūriṣu bhojanena || <a class='ref vns' id='vns24.105' href='#vns24.105'>Verse 24.105</a></p>
<p><a class='ref sc' id='sc139' href='#sc139'>SC 139</a>madhuṁ gṛhītvā tatha ratnapātrīṁ tārāyaṇīmūlamupetya śāstuḥ |<br>
pratigṛhṇa bhakte anugṛhṇa cāsmān idaṁ praṇītaṁ paribhuṅkṣva bhojyam || <a class='ref vns' id='vns24.106' href='#vns24.106'>Verse 24.106</a></p>
<p><a class='ref sc' id='sc140' href='#sc140'>SC 140</a>anukampanārthāya ubhau ca bhrātṛṇāṁ pūrvāśayaṁ jñātva ca bodhiprasthitau |<br>
pratigṛhītvā paribhuñji śāstā bhuktvā kṣipī pātri nabhastalesmiṁ || <a class='ref vns' id='vns24.107' href='#vns24.107'>Verse 24.107</a></p>
<p><a class='ref sc' id='sc141' href='#sc141'>SC 141</a>subrahmanāmā ca hi devarājo jagrāha yastāṁ vararatnapātrīm |<br>
adhunāpyasau tāṁ khalu brahmaloke saṁpūjayatyanyasuraiḥ sahāyaḥ || <a class='ref vns' id='vns24.108' href='#vns24.108'>Verse 24.108</a></p>
</blockquote>
<p><a class='ref sc' id='sc142' href='#sc142'>SC 142</a><a class='ref vai' id='vai282' href='#vai282'>Vai 282</a>atha khalu tathāgatastasyāṁ velāyāṁ teṣāṁ trapuṣabhallikānāṁ vaṇijānāmimāṁ saṁharṣaṇāmakārṣīt—</p>
<blockquote class='gatha'>
<p><a class='ref sc' id='sc143' href='#sc143'>SC 143</a>diśāṁ svastikaraṁ divyaṁ maṅgalyaṁ cārthasādhakam |<br>
arthā vaḥ śāsatāṁ sarve bhavatvāśu pradakṣiṇā || <a class='ref vns' id='vns24.109' href='#vns24.109'>Verse 24.109</a></p>
<p><a class='ref sc' id='sc144' href='#sc144'>SC 144</a>śrīrvo ’stu dakṣiṇe haste śrīrvo vāme pratiṣṭhitā |<br>
śrīrvo ’stu sarvasāṅgeṣu māleva śirasi sthitā || <a class='ref vns' id='vns24.110' href='#vns24.110'>Verse 24.110</a></p>
<p><a class='ref sc' id='sc145' href='#sc145'>SC 145</a>dhanaiṣiṇāṁ prayātānāṁ vaṇijāṁ vai diśo daśa |<br>
utpadyantāṁ mahālābhāste ca santu sukhodayāḥ || <a class='ref vns' id='vns24.111' href='#vns24.111'>Verse 24.111</a></p>
<p><a class='ref sc' id='sc146' href='#sc146'>SC 146</a>kāryeṇa kenacidyena gacchathā pūrvikāṁ diśam |<br>
nakṣatrāṇi vaḥ pālentu ye tasyāṁ diśi saṁsthitā || <a class='ref vns' id='vns24.112' href='#vns24.112'>Verse 24.112</a></p>
<p><a class='ref sc' id='sc147' href='#sc147'>SC 147</a>kṛttikā rohiṇī caiva mṛgaśirārdrā punarvasuḥ |<br>
puṣyaścaiva tathāśleṣā ityeṣāṁ pūrvikādiśām || <a class='ref vns' id='vns24.113' href='#vns24.113'>Verse 24.113</a></p>
<p><a class='ref sc' id='sc148' href='#sc148'>SC 148</a>ityete sapta nakṣatrā lokapālā yaśasvinaḥ |<br>
adhiṣṭhitā pūrvabhāge devā rakṣantu sarvataḥ || <a class='ref vns' id='vns24.114' href='#vns24.114'>Verse 24.114</a></p>
<p><a class='ref sc' id='sc149' href='#sc149'>SC 149</a>teṣāṁ cādhipatī rājā dhṛtarāṣṭreti viśrutaḥ |<br>
sa sarvagandharvapatiḥ sūryeṇa saha rakṣatu || <a class='ref vns' id='vns24.115' href='#vns24.115'>Verse 24.115</a></p>
<p><a class='ref sc' id='sc150' href='#sc150'>SC 150</a>putrā pi tasya bahava ekanāmā vicakṣaṇāḥ |<br>
aśītirdaśa caikaśca indranāmā mahābalā |<br>
te ’pi va adhipālentu ārogyena śivena ca || <a class='ref vns' id='vns24.116' href='#vns24.116'>Verse 24.116</a></p>
<p><a class='ref sc' id='sc151' href='#sc151'>SC 151</a>pūrvasmin vai diśo bhāge aṣṭau devakumārikāḥ |<br>
jayantī vijayantī ca siddhārthā aparājitā || <a class='ref vns' id='vns24.117' href='#vns24.117'>Verse 24.117</a></p>
<p><a class='ref sc' id='sc152' href='#sc152'>SC 152</a>nandottarā nandisenā nandinī nandavardhanī |<br>
tā pi va adhipālentu ārogyena śivena ca || <a class='ref vns' id='vns24.118' href='#vns24.118'>Verse 24.118</a></p>
<p><a class='ref sc' id='sc153' href='#sc153'>SC 153</a>pūrvasmin vai diśo bhāge cāpālaṁ nāma cetiyam |<br>
avustaṁ jinebhi jñātamarhantebhi ca tāyibhiḥ |<br>
te ’pi va adhipālentu ārogyena śivena ca || <a class='ref vns' id='vns24.119' href='#vns24.119'>Verse 24.119</a></p>
<p><a class='ref sc' id='sc154' href='#sc154'>SC 154</a>kṣemāśca vo diśaḥ santu mā ca vaḥ pāpamāgamat |<br>
labdhārthāśca nivartadhvaṁ sarvadevebhi rakṣitāḥ || <a class='ref vns' id='vns24.120' href='#vns24.120'>Verse 24.120</a></p>
<p><a class='ref sc' id='sc155' href='#sc155'>SC 155</a>yena kenacitkṛtyena gacchethā dakṣiṇāṁ diśam |<br>
nakṣatrāṇi vaḥ pālentu ye tāṁ diśamadhiṣṭhitā || <a class='ref vns' id='vns24.121' href='#vns24.121'>Verse 24.121</a></p>
<p><a class='ref sc' id='sc156' href='#sc156'>SC 156</a><a class='ref vai' id='vai283' href='#vai283'>Vai 283</a>maghā ca dvau ca phālgunyau hastā citrā ca pañcamī |<br>
svātiścaiva viśākhā ca eteṣāṁ dakṣiṇā diśā || <a class='ref vns' id='vns24.122' href='#vns24.122'>Verse 24.122</a></p>
<p><a class='ref sc' id='sc157' href='#sc157'>SC 157</a>ityete sapta nakṣatrā lokapālā yaśasvinaḥ |<br>
ādiṣṭā dakṣiṇe bhāge te vo rakṣantu sarvataḥ || <a class='ref vns' id='vns24.123' href='#vns24.123'>Verse 24.123</a></p>
<p><a class='ref sc' id='sc158' href='#sc158'>SC 158</a>teṣāṁ cādhipatī rājā virūḍhaka iti smṛtaḥ |<br>
sarvakumbhāṇḍādhipatiryamena saha rakṣatu || <a class='ref vns' id='vns24.124' href='#vns24.124'>Verse 24.124</a></p>
<p><a class='ref sc' id='sc159' href='#sc159'>SC 159</a>putrā pi tasya bahava ekanāmā vicakṣaṇāḥ |<br>
aśītirdaśa caikaśca indranāmā mahābalāḥ |<br>
te ’pi va adhipālentu ārogyena śivena ca || <a class='ref vns' id='vns24.125' href='#vns24.125'>Verse 24.125</a></p>
<p><a class='ref sc' id='sc160' href='#sc160'>SC 160</a>dakṣiṇe ’smin diśo bhāge aṣṭau devakumārikāḥ |<br>
śriyāmatī yaśamatī yaśaprāptā yaśodharā || <a class='ref vns' id='vns24.126' href='#vns24.126'>Verse 24.126</a></p>
<p><a class='ref sc' id='sc161' href='#sc161'>SC 161</a>suutthitā suprathamā suprabuddhā sukhāvahā |<br>
tā pi va adhipālentu ārogyena śivena ca || <a class='ref vns' id='vns24.127' href='#vns24.127'>Verse 24.127</a></p>
<p><a class='ref sc' id='sc162' href='#sc162'>SC 162</a>dakṣiṇe ’smin diśo bhāge padmanāmena cetikam |<br>
nityaṁ jvalitatejena divyaṁ sarvaprakāśitam |<br>
te ’pi va adhipālentu ārogyena śivena ca || <a class='ref vns' id='vns24.128' href='#vns24.128'>Verse 24.128</a></p>
<p><a class='ref sc' id='sc163' href='#sc163'>SC 163</a>kṣemāśca vo diśaḥ santu mā ca vaḥ pāpamāgamat |<br>
labdhārthāśca nivartadhvaṁ sarvadevebhi rakṣitāḥ || <a class='ref vns' id='vns24.129' href='#vns24.129'>Verse 24.129</a></p>
<p><a class='ref sc' id='sc164' href='#sc164'>SC 164</a>yena kenacitkṛtyena gacchethā paścimāṁ diśam |<br>
nakṣatrāṇi vaḥ pālentu ye tāṁ diśamadhiṣṭhitā || <a class='ref vns' id='vns24.130' href='#vns24.130'>Verse 24.130</a></p>
<p><a class='ref sc' id='sc165' href='#sc165'>SC 165</a>anurādhā ca jeṣṭhā ca mūlā ca dṛḍhavīryatā |<br>
dvāvāṣāḍhe abhijicca śravaṇo bhavati saptamaḥ || <a class='ref vns' id='vns24.131' href='#vns24.131'>Verse 24.131</a></p>
<p><a class='ref sc' id='sc166' href='#sc166'>SC 166</a>ityete sapta nakṣatrā lokapālā yaśasvinaḥ |<br>
ādiṣṭā paścime bhāge te vo rakṣantu sarvadā || <a class='ref vns' id='vns24.132' href='#vns24.132'>Verse 24.132</a></p>
<p><a class='ref sc' id='sc167' href='#sc167'>SC 167</a>teṣāṁ cādhipatī rājā virūpākṣeti taṁ viduḥ |<br>
sa sarvanāgādhipatirvarūṇena saha rakṣatu || <a class='ref vns' id='vns24.133' href='#vns24.133'>Verse 24.133</a></p>
<p><a class='ref sc' id='sc168' href='#sc168'>SC 168</a>putrā pi tasya bahavaḥ ekanāmā vicakṣaṇāḥ |<br>
aśītirdaśa caikaśca indranāmā mahābalāḥ |<br>
te ’pi va adhipālentu ārogyena śivena ca || <a class='ref vns' id='vns24.134' href='#vns24.134'>Verse 24.134</a></p>
<p><a class='ref sc' id='sc169' href='#sc169'>SC 169</a>paścime ’smin diśo bhāge aṣṭau devakumārikāḥ<br>
alambuśā miśrakeśī puṇḍarīkā tathāruṇā || <a class='ref vns' id='vns24.135' href='#vns24.135'>Verse 24.135</a></p>
<p><a class='ref sc' id='sc170' href='#sc170'>SC 170</a><a class='ref vai' id='vai284' href='#vai284'>Vai 284</a>ekādaśā navamikā śītā kṛṣṇā ca draupadī |<br>
tā pi va adhipālentu ārogyena śivena ca || <a class='ref vns' id='vns24.136' href='#vns24.136'>Verse 24.136</a></p>
<p><a class='ref sc' id='sc171' href='#sc171'>SC 171</a>paścime ’smin diśo bhāge aṣṭaṅgo nāma parvataḥ |<br>
pratiṣṭhā candrasūryāṇāṁ aṣṭamarthaṁ dadātu vaḥ |<br>
so ’pi va adhipāletu ārogyena śivena ca || <a class='ref vns' id='vns24.137' href='#vns24.137'>Verse 24.137</a></p>
<p><a class='ref sc' id='sc172' href='#sc172'>SC 172</a>kṣemāśca vo diśaḥ santu mā ca vaḥ pāpamāgamat |<br>
labdhārthāśca nivartadhvaṁ sarvadevebhi rakṣitāḥ || <a class='ref vns' id='vns24.138' href='#vns24.138'>Verse 24.138</a></p>
<p><a class='ref sc' id='sc173' href='#sc173'>SC 173</a>yena kenacitkṛtyena gacchethā uttarāṁ diśam |<br>
nakṣatrāṇi vaḥ pālentu ye tāṁ diśamadhiṣṭhitā || <a class='ref vns' id='vns24.139' href='#vns24.139'>Verse 24.139</a></p>
<p><a class='ref sc' id='sc174' href='#sc174'>SC 174</a>dhaniṣṭhā śatabhiṣā caiva dve ca purvottarāpare |<br>
ravatī aśvinī caiva bharaṇī bhavatī saptamī || <a class='ref vns' id='vns24.140' href='#vns24.140'>Verse 24.140</a></p>
<p><a class='ref sc' id='sc175' href='#sc175'>SC 175</a>ityete sapta nakṣatrā lokapālā yaśasvinaḥ |<br>
ādiṣṭā uttare bhāge te vo rakṣantu sarvadā || <a class='ref vns' id='vns24.141' href='#vns24.141'>Verse 24.141</a></p>
<p><a class='ref sc' id='sc176' href='#sc176'>SC 176</a>teṣāṁ cādhipatī rājā kubero naravāhanaḥ |<br>
sarvayakṣāṇāmadhipatirmāṇibhadreṇa saha rakṣatu || <a class='ref vns' id='vns24.142' href='#vns24.142'>Verse 24.142</a></p>
<p><a class='ref sc' id='sc177' href='#sc177'>SC 177</a>putrā pi tasya bahava ekanāmā vicakṣaṇāḥ |<br>
aśītirdaśa caikaśca indranāmā mahābalāḥ |<br>
te pi va adhipālentu ārogyena śivena ca || <a class='ref vns' id='vns24.143' href='#vns24.143'>Verse 24.143</a></p>
<p><a class='ref sc' id='sc178' href='#sc178'>SC 178</a>uttare ’smin diśo bhāge aṣṭau devakumārikāḥ |<br>
ilādevī surādevī pṛthvī padmāvatī tathā || <a class='ref vns' id='vns24.144' href='#vns24.144'>Verse 24.144</a></p>
<p><a class='ref sc' id='sc179' href='#sc179'>SC 179</a>upasthitā mahārājā āśā śraddhā hirī śirī |<br>
tā pi va adhipālentu ārogyena śivena ca || <a class='ref vns' id='vns24.145' href='#vns24.145'>Verse 24.145</a></p>
<p><a class='ref sc' id='sc180' href='#sc180'>SC 180</a>uttare ’smin diśo bhāge parvato gandhamādanaḥ |<br>
āvāso yakṣabhūtānāṁ citrakūṭaḥ sudarśanaḥ |<br>
te ’pi va adhipālentu ārogyena śivena ca || <a class='ref vns' id='vns24.146' href='#vns24.146'>Verse 24.146</a></p>
<p><a class='ref sc' id='sc181' href='#sc181'>SC 181</a>kṣemāśca vo diśaḥ santu mā ca vaḥ pāpamāgamat |<br>
labdhārthāśca nivartadhvaṁ sarvadevebhi rakṣitāḥ || <a class='ref vns' id='vns24.147' href='#vns24.147'>Verse 24.147</a></p>
<p><a class='ref sc' id='sc182' href='#sc182'>SC 182</a>aṣṭāviṁśati nakṣatrā sapta sapta caturdiśam |<br>
dvātriṁśaddevakanyāśca aṣṭāvaṣṭau caturdiśam || <a class='ref vns' id='vns24.148' href='#vns24.148'>Verse 24.148</a></p>
<p><a class='ref sc' id='sc183' href='#sc183'>SC 183</a>aṣṭau śramaṇā (cāṣṭau) brāhmaṇā(aṣṭau) janapadeṣu naigamāḥ |<br>
aṣṭau devāḥ saindrakāste vo rakṣantu sarvataḥ || <a class='ref vns' id='vns24.149' href='#vns24.149'>Verse 24.149</a></p>
<p><a class='ref sc' id='sc184' href='#sc184'>SC 184</a><a class='ref vai' id='vai285' href='#vai285'>Vai 285</a>svasti vo gacchatāṁ bhotu svasti bhotu nivartatām |<br>
svasti paśyata vai jñātiṁ svasti paśyantu jñātayaḥ || <a class='ref vns' id='vns24.150' href='#vns24.150'>Verse 24.150</a></p>
<p><a class='ref sc' id='sc185' href='#sc185'>SC 185</a>sendrā yakṣā mahārājā arhantamanukampitāḥ |<br>
sarvatra svasti gacchadhvaṁ prāpsyadhvamamṛtaṁ śivam || <a class='ref vns' id='vns24.151' href='#vns24.151'>Verse 24.151</a></p>
<p><a class='ref sc' id='sc186' href='#sc186'>SC 186</a>saṁrakṣitā brāhmaṇa vāsavena vimukticittaiśca anāśravaiśca |<br>
nāgaiśca yakṣaiśca sadānukampitāḥ pāletha āyuḥ śaradāṁ śataṁ samam || <a class='ref vns' id='vns24.152' href='#vns24.152'>Verse 24.152</a></p>
<p><a class='ref sc' id='sc187' href='#sc187'>SC 187</a>pradakṣiṇāṁ dakṣiṇalokanāthaḥ teṣāṁ diśaiṣa ’pratimo vināyakaḥ |<br>
anena yūyaṁ kuśalena karmaṇā madhusaṁbhavā nāma jinā bhaviṣyatha || <a class='ref vns' id='vns24.153' href='#vns24.153'>Verse 24.153</a></p>
<p><a class='ref sc' id='sc188' href='#sc188'>SC 188</a>prathamādidaṁ lokavināyakasya asaṅgato vyākaraṇaṁ jinasya |<br>
paścādanantā bahubodhisattvā ye vyākṛtā bodhayi no vivartyāḥ || <a class='ref vns' id='vns24.154' href='#vns24.154'>Verse 24.154</a></p>
<p><a class='ref sc' id='sc189' href='#sc189'>SC 189</a>śrutvā imaṁ vyākaraṇaṁ jinasya udagracittā paramāya prītyā |<br>
tau bhrātarau sārdhaṁ sahāyakaistaiḥ buddhaṁ ca dharmaṁ śaraṇa prapannāḥ || <a class='ref vns' id='vns24.155' href='#vns24.155'>Verse 24.155</a><br>
iti ||</p>
</blockquote>
<p class='endsection'><a class='ref sc' id='sc190' href='#sc190'>SC 190</a>|| iti śrīlalitavistare trapuṣabhallikaparivarto nāma caturviṁśatitamo ’dhyāyaḥ ||</p>
<footer>
<p>Based on the edition by P.L. <span class='author'>Vaidya</span>, Darbhanga: The Mithila Institute, <span class='publication-date'>1958</span>, (Buddhist Sanskrit Texts, 1)</p>
<p>Input by members of the <a href='http://www.uwest.edu/sanskritcanon'>Sanskrit Buddhist Input Project</a> of Nagarjuna Institute, Nepal and University of the West, Rosemead, California, USA.</p>
<p>Sutra section, text no. 22.</p>
<p>The transliteration emulates the conventions of Nagari script, so many word boundaries are not marked by blanks.</p>
<p>REFERENCE SYSTEM (added):<br>
Lal_nn.nn = Lalitavistara_parivarta.verse<br>
(Vaidya nn) = pagination of P.L. Vaidya’s edition</p>
<p>Text file sourced from <a href='http://www.sub.uni-goettingen.de/ebene_1/gretil/gretil.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
