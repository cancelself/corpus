<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='lal25' lang='san'>
<header>
<ul>
<li class='division'>Lalitavistaraḥ |</li>
</ul>
<h1>25: adhyeṣaṇāparivartaḥ pañcaviṁśaḥ</h1>
</header>
<p><a class='ref sc' id='sc1' href='#sc1'>SC 1</a><a class='ref vai' id='vai286' href='#vai286'>Vai 286</a>iti hi bhikṣavastathāgatasya tārāyaṇamūle viharataḥ prathamābhisaṁbuddhasyaikasya rahogatasya pratisaṁlīnasya lokānuvartanāṁ pratyetadabhavat—gambhīro batāyaṁ mayā dharmo ’dhigato ’bhisaṁbuddhaḥ śāntaḥ praśānta upaśāntaḥ praṇīto durdṛśo duranubodho ’tarko ’vitarkāvacaraḥ | alamāryaḥ paṇḍitavijñavedanīyo yaduta sarvopadhiniḥsargo ’vedito ’niveditaḥ sarvaveditanirodhaḥ paramārtho ’nālayaḥ | śītībhāvo ’nādāno ’nupādāno ’vijñapto ’vijñāpanīyo ’saṁskṛtaḥ ṣaḍviṣayasamatikrāntaḥ | akalpo ’vikalpo ’nabhilāpyaḥ | aruto ’ghoṣo ’nudāhāraḥ | anidarśano ’pratighaḥ sarvālambanasamatikāntaḥ śamathadharmopacchedaḥ | śūnyatānupalambhaḥ | tṛṣṇākṣayo virāgo nirodho nirvāṇam | ahaṁ cedimaṁ parebhyo dharmaṁ deśayeyam, te cennājānīyuḥ, sa me syātklamatho mithyāvyāyāmo ’kṣaṇadharmadeśanatā ca | yannvahamalpotsukastūṣṇībhāvena vihareyam | tasyāṁ ca velāyāmimāṁ gāthāmabhāṣata—</p>
<blockquote class='gatha'>
<p><a class='ref sc' id='sc2' href='#sc2'>SC 2</a>gambhīra śānto virajaḥ prabhāsvaraḥ prāpto mi dharmo hyamṛto ’saṁskṛtaḥ |<br>
deśeya cāhaṁ na parasya jāne yannūna tūṣṇī pavane vaseyam || <a class='ref vns' id='vns25.1' href='#vns25.1'>Verse 25.1</a></p>
<p><a class='ref sc' id='sc3' href='#sc3'>SC 3</a>apagatagirivākpatho hyalipto yatha gaganaṁ tathā svabhāvadharmam |<br>
cittamana vicāravipramuktaṁ paramasuāścariyaṁ paro vijāne || <a class='ref vns' id='vns25.2' href='#vns25.2'>Verse 25.2</a></p>
<p><a class='ref sc' id='sc4' href='#sc4'>SC 4</a>na ca punarayu śakya akṣarebhiḥ praviśatu anarthayogavipraveśaḥ |<br>
purimajinakṛtādhikārasattvāḥ te imu śruṇitva hi dharmu śraddadhanti || <a class='ref vns' id='vns25.3' href='#vns25.3'>Verse 25.3</a></p>
<p><a class='ref sc' id='sc5' href='#sc5'>SC 5</a>na ca punariha kaścidasti dharmaḥ so pi na vidyate yasya nāstibhāvāḥ |<br>
hetukriyaparaṁparā ya jāne tasya na bhotiha astināstibhāvāḥ || <a class='ref vns' id='vns25.4' href='#vns25.4'>Verse 25.4</a></p>
<p><a class='ref sc' id='sc6' href='#sc6'>SC 6</a><a class='ref vai' id='vai287' href='#vai287'>Vai 287</a>kalpaśatasahasra aprameyā ahu caritaḥ purime jinasakāśe |<br>
na ca maya pratilabdha eṣa kṣāntī yatra na ātma na sattva naiva jīvaḥ || <a class='ref vns' id='vns25.5' href='#vns25.5'>Verse 25.5</a></p>
<p><a class='ref sc' id='sc7' href='#sc7'>SC 7</a>yada maya pratilabdha eṣa kṣāntī mriyati na ceha na kaści jāyate vā |<br>
prakṛti imi nirātma sarvadharmāḥ tada māṁ vyākari buddha dīpanāmā || <a class='ref vns' id='vns25.6' href='#vns25.6'>Verse 25.6</a></p>
<p><a class='ref sc' id='sc8' href='#sc8'>SC 8</a>karuṇa mama ananta sarvaloke paratu na cārthanatāmahaṁ pratīkṣe |<br>
yada puna janatā prasanna brahme tena adhīṣṭu pravartayiṣya cakram || <a class='ref vns' id='vns25.7' href='#vns25.7'>Verse 25.7</a></p>
<p><a class='ref sc' id='sc9' href='#sc9'>SC 9</a>eva ca ayu dharma grāhyu me syāt saci mama brahma krame nipatya yācet |<br>
pravadahi virajā praṇītu dharmaṁ santi vijānaka sattva svākarāśca || <a class='ref vns' id='vns25.8' href='#vns25.8'>Verse 25.8</a></p>
</blockquote>
<p><a class='ref sc' id='sc10' href='#sc10'>SC 10</a>iti hi bhikṣavastathāgatastasmin samaye ūrṇākośātprabhāmutsṛjati sma yayā prabhayā trisāhasramahāsāhasro lokadhāturmahatā suvarṇavarṇāvabhāsena sphuṭo ’bhūt ||</p>
<p><a class='ref sc' id='sc11' href='#sc11'>SC 11</a>atha khalu daśatrisāhasramahāsāhasrādhipatiḥ śikhī mahābrahmā buddhānubhāvenaiva tathāgatasya cetasaiva cetaḥparivitarkamājñāsīt—alpotsukatāyai bhagavataścittamabhinataṁ na dharmadeśanāyāmiti | tasyaitadabhavat—yannvahamupasaṁkramya tathāgatamadhyeṣyeyaṁ dharmacakrapravartanatāyai ||</p>
<p><a class='ref sc' id='sc12' href='#sc12'>SC 12</a>atha khalu śikhī mahābrahmā tasyāṁ velāyāṁ tadanyān brahmakāyikān devaputrānāmantrayate sma—naśyati batāyaṁ mārṣā loko vinaśyati, yatra hi nāma tathāgato ’nuttarāṁ samyaksaṁbodhimabhisaṁbudhyālpotsukatāyai cittamabhināmayati na dharmadeśanāyām | yannu vayamupasaṁkramya tathāgatamarhantaṁ samyaksaṁbuddhamadhyeṣyemahi dharmacakrapravartanāya ||</p>
<p><a class='ref sc' id='sc13' href='#sc13'>SC 13</a>atha khalu bhikṣavaḥ śikhī mahābrahmā aṣṭaṣaṣṭyā brāhmaṇaśatasahasraiḥ parivṛtaḥ puraskṛto yena tathāgatastenopasaṁkrāmat | upasaṁkramya tathāgatasya pādau śirasābhivandya prāñjalistathāgatametadavocat naśyati batāyaṁ bhagavan lokaḥ, praṇaśyati batāyaṁ bhagavan lokaḥ, yatra hi nāma tathāgato ’nuttarāṁ samyaksaṁbodhimabhisaṁbudhyālpotsukatāyai cittamabhināmayati na dharmadeśanāyām | tatsādhu deśayatu <a class='ref vai' id='vai288' href='#vai288'>Vai 288</a> bhagavān dharmam, deśayatu sugato dharmam | santi sattvāḥ svākārāḥ suvijñāpakāḥ śaktā bhavyāḥ pratibalāḥ bhagavato bhāṣitasyārthamājñātum | tasyāṁ ca velāyāmimāṁ gāthāmabhāṣata—</p>
<blockquote class='gatha'>
<p><a class='ref sc' id='sc14' href='#sc14'>SC 14</a>samudāniya jñānamahāgramaṇḍalaṁ visṛjya raśmīn daśadikṣu caiva |<br>
tadañja jñānāṁśu nṛpadmabodhakā upekṣakastiṣṭhasi vādibhāskaraḥ || <a class='ref vns' id='vns25.9' href='#vns25.9'>Verse 25.9</a></p>
<p><a class='ref sc' id='sc15' href='#sc15'>SC 15</a>nimantrayitvāryadhanena sattvāṁ āśvāsayitvā bahuprāṇakoṭyaḥ |<br>
na yuktametattava lokabandho yaṁ tūṣṇibhāvena upekṣase jagat || <a class='ref vns' id='vns25.10' href='#vns25.10'>Verse 25.10</a></p>
<p><a class='ref sc' id='sc16' href='#sc16'>SC 16</a>parāhanasvottamadharmadundubhiṁ saddharmaśaṅkhaṁ ca prapūrayāśu |<br>
ucchrepayasva mahadharmayūpaṁ prajvālayasva mahadharmadīpam || <a class='ref vns' id='vns25.11' href='#vns25.11'>Verse 25.11</a></p>
<p><a class='ref sc' id='sc17' href='#sc17'>SC 17</a>pravarṣa vai dharmajalaṁ pradhānaṁ pratārayemāṁ bhavasāgarasthāṁ |<br>
pramocayemāṁ mahavyādhikliṣṭāṁ kleśāgnitapte praśamaṁ kuruṣva || <a class='ref vns' id='vns25.12' href='#vns25.12'>Verse 25.12</a></p>
<p><a class='ref sc' id='sc18' href='#sc18'>SC 18</a>nidarśaya tvaṁ khalu śāntimārgaṁ kṣemaṁ śivaṁ nirjaratāmaśokam |<br>
nirvāṇamārgāgamanādanāthe vipathasthite nātha kṛpāṁ kuruṣva || <a class='ref vns' id='vns25.13' href='#vns25.13'>Verse 25.13</a></p>
<p><a class='ref sc' id='sc19' href='#sc19'>SC 19</a>vimokṣadvārāṇi apāvṛṇiṣva pracakṣva taṁ dharmanayaṁ hyakopyam |<br>
jātyandhabhūtasya janasya nātha tvamuttamaṁ śodhaya dharmacakṣuḥ || <a class='ref vns' id='vns25.14' href='#vns25.14'>Verse 25.14</a></p>
<p><a class='ref sc' id='sc20' href='#sc20'>SC 20</a>na brahmaloke na ca devaloke na yakṣagandharvamanuṣyaloke |<br>
lokasya yo jātijarāpanetā nānyo ’sti tvatto hi manuṣyacandraḥ || <a class='ref vns' id='vns25.15' href='#vns25.15'>Verse 25.15</a></p>
<p><a class='ref sc' id='sc21' href='#sc21'>SC 21</a><a class='ref vai' id='vai289' href='#vai289'>Vai 289</a>adhyeṣako ’haṁ tava dharmarāja adhyācarākṛtvana sarvadevān |<br>
anena puṇyena ahaṁ pi kṣipraṁ pravartayeyaṁ varadharmacakram || <a class='ref vns' id='vns25.16' href='#vns25.16'>Verse 25.16</a></p>
</blockquote>
<p><a class='ref sc' id='sc22' href='#sc22'>SC 22</a>adhivāsayati sma bhikṣavastathāgataḥ śikhino brahmaṇastūṣṇībhāvena sadevamānuṣāsurasya lokasyānugrahārthamanukampāmupādāya ||</p>
<p><a class='ref sc' id='sc23' href='#sc23'>SC 23</a>atha khalu śikhī mahābrahmā tathāgatasya tūṣṇībhāvenādhivāsanāṁ viditvā divyaiścandanacūrṇairagurucūrṇaiśca tathāgatamabhyavakīrya prītiprāmodyajātastatraivāntaradhāt ||</p>
<p><a class='ref sc' id='sc24' href='#sc24'>SC 24</a>atha khalu bhikṣavastathāgatasya dharmālokasyādarotpādanārthaṁ śikhinaśca mahābrahmaṇaḥ punaḥ punastathāgatādhyeṣaṇayā kuśalamūlavivṛddhyarthaṁ dharmasya cātigambhīrodāratāmupādāya punarapyekasya rahogatasya pratisaṁlīnasyāyamevaṁrūpaṁ cetovitarko ’bhūt—gambhīraḥ khalvayaṁ mayā dharmo ’bhisaṁbuddhaḥ sūkṣmo nipuṇo duranubodhaḥ atarko ’tarkāvacaraḥ paṇḍitavijñavedanīyaḥ sarvalokavipratyanīko durdṛśaḥ sarvopadhiniḥsargaḥ sarvasaṁskāropaśamaḥ sarvatamopacchedaḥ śūnyatānupalambhastṛṣṇākṣayo virāgo nirodho nirvāṇam | ahaṁ cedidaṁ dharmaṁ deśayeyam, pare ca me na vibhāvayeyuḥ, sā me paramā viheṭhā bhavet | yannvahamalpotsukavihāreṇaiva vihareyam ||</p>
<p><a class='ref sc' id='sc25' href='#sc25'>SC 25</a>atha khalu bhikṣavaḥ śikhī mahābrahmā buddhānubhāvena punarapi tathāgatasyetadamevaṁrūpeṇa cetaḥ—parivitarkamājñāya yena śakro devānāmindrastenopasaṁkrāmat | upasaṁkramya śakraṁ devānāmindrametadavocat—yatkhalu kauśika jānīyāstathāgatasyārhataḥ samyaksaṁbuddhasyālpotsukatāyai cittaṁ nataṁ na dharmadeśanāyām | nakṣyate batāyaṁ kauśika lokaḥ, vinakṣyate batāyaṁ kauśika lokaḥ, mahāvidyāndhakārakṣipto batāyaṁ kauśika loko bhaviṣyati, yatra hi nāma tathāgatasyārhataḥ samyaksaṁbuddhasyālpotsukatāyai cittaṁ nataṁ na dharmasaṁprakāśanāyām | kasmādvayaṁ na gacchāmastathāgatamarhantaṁ samyaksaṁbuddhaṁ dharmacakrapravartanāyādhyeṣitum? tatkasmāt? na hyanadhyeṣitāstathāgatā dharmacakraṁ pravartayanti | sādhu mārṣeti śakro brahmā bhaumāśca devā antarīkṣāścāturmahārājakāyikāstrāyatriṁśā yāmāstuṣitā nirmāṇaratayaḥ paranirmitavaśavartino brahmakāyikā ābhāsvarā bṛhatphalā śubhakṛtsnā saṁbahulāni ca śuddhāvāsakāyika devaputraśatasahasrāṇyatikrāntavarṇā atikrāntāyāṁ rātrau kevalaṁ tārāyaṇamūlaṁ divyena varṇena divyenāvabhāsenāvabhāsya yena tathāgatastenopasaṁkrāman | upasaṁkramya tathāgatasya pādau śirasābhivandya pradakṣiṇīkṛtya caikānte tasthuḥ ||</p>
<p><a class='ref sc' id='sc26' href='#sc26'>SC 26</a>atha khalu śakro devānāmindro yena tathāgatastenāñjaliṁ praṇamya tathāgataṁ gāthayābhituṣṭāva—</p>
<blockquote class='gatha'>
<p><a class='ref sc' id='sc27' href='#sc27'>SC 27</a>uttiṣṭha vijitasaṁgrāma prajñākārā timisrā vivara loke |<br>
cittaṁ hi te vimuktaṁ śaśiriva pūrṇo grahavimuktaḥ || <a class='ref vns' id='vns25.17' href='#vns25.17'>Verse 25.17</a></p>
</blockquote>
<p><a class='ref sc' id='sc28' href='#sc28'>SC 28</a><a class='ref vai' id='vai290' href='#vai290'>Vai 290</a>evamukte tathāgatastūṣṇīmevāsthāt ||</p>
<p><a class='ref sc' id='sc29' href='#sc29'>SC 29</a>atha khalu śikhī mahābrahmā śakraṁ devānāmindrametadavocat—naiva kauśika tathāgatā arhantaḥ samyaksaṁbuddhā adhyeṣyante dharmacakrapravartanatāyai yathā tvamadhyeṣase ||</p>
<p><a class='ref sc' id='sc30' href='#sc30'>SC 30</a>atha khalu śikhī mahābrahmā ekāṁsamuttarāsaṅgaṁ kṛtvā dakṣiṇajānumaṇḍalaṁ pṛthivyāṁ pratiṣṭhāpya yena tathāgatastenāñjaliṁ praṇamya tathāgataṁ gāthayādhyabhāṣata—</p>
<blockquote class='gatha'>
<p><a class='ref sc' id='sc31' href='#sc31'>SC 31</a>uttiṣṭha vijitasaṁgrāma prajñākārā timisrā vivara loke |<br>
deśaya tvaṁ mune dharmaṁ ājñātāro bhaviṣyanti || <a class='ref vns' id='vns25.18' href='#vns25.18'>Verse 25.18</a></p>
</blockquote>
<p><a class='ref sc' id='sc32' href='#sc32'>SC 32</a>evamukte bhikṣavastathāgataḥ śikhinaṁ mahābrahmāṇametadavocat—gambhīraḥ khalvayaṁ mahābrahman mayā dharmo ’bhisaṁbuddhaḥ sūkṣmo nipuṇaḥ peyālaṁ yāvatsā me syātparamā viheṭhā | api ca me brahmannime gāthe ’bhīkṣṇaṁ pratibhāsaḥ—</p>
<blockquote class='gatha'>
<p><a class='ref sc' id='sc33' href='#sc33'>SC 33</a>pratisrotagāmi mārgo gambhīro durdṛśo mama |<br>
na taṁ drakṣyanti rāgāndhā alaṁ tasmātprakāśitum || <a class='ref vns' id='vns25.19' href='#vns25.19'>Verse 25.19</a></p>
<p><a class='ref sc' id='sc34' href='#sc34'>SC 34</a>anusrotaṁ pravāhyante kāmeṣu patitā prajāḥ |<br>
kṛcchreṇa me ’yaṁ saṁprāptaṁ alaṁ tasmātprakāśitum || <a class='ref vns' id='vns25.20' href='#vns25.20'>Verse 25.20</a></p>
</blockquote>
<p><a class='ref sc' id='sc35' href='#sc35'>SC 35</a>atha khalu bhikṣavaḥ śikhī mahābrahmā śakraśca devānāmindrastathāgataṁ tūṣṇībhūtaṁ viditvā sārdhaṁ tairdevaputrairduḥkhitā durmanāstatraivāntaradhāyiṣuḥ ||</p>
<p><a class='ref sc' id='sc36' href='#sc36'>SC 36</a>trirapi ca tathāgatasyālpotsukatāyai cittaṁ namayati sma ||</p>
<p><a class='ref sc' id='sc37' href='#sc37'>SC 37</a>tena khalu punarbhikṣavaḥ samayena māgadhakānāṁ manuṣyāṇāmimānyevaṁrūpāṇi pāpakāni akuśalāni dṛṣṭigatānyutpannānyabhūvan | tadyathā | kecidevamāhuḥ—vātā na vāsyanti | kecidevamāhuḥ—agnirna jvaliṣyati | kecidāhuḥ—devo na varṣiṣyati | kecidāhuḥ—nadyo na vahyanti | kecidāhuḥ—śasyāni na prajāsyanti | kecidāhu—pakṣiṇa ākāśe na kramiṣyanti | kecidāhuḥ—gurviṇyo nārogyeṇa prasaviṣyanti ||</p>
<p><a class='ref sc' id='sc38' href='#sc38'>SC 38</a>atha khalu bhikṣavaḥ śikhī mahābrahmā tathāgatasyaivamevaṁrūpaṁ cittavitarkamājñāya māgadhakānāṁ ca manuṣyāṇāmimāni dṛṣṭigatāni viditvā atikrāntāyāṁ rātrāvabhisaṁkrāntena varṇena sarvāvantaṁ tārāyaṇamūlaṁ divyenāvabhāsenāvabhāsya yena tathāgatastenopasaṁkrāmat | upasaṁkramya tathāgatasya pādau śirasābhivandyaikāṁsamuttarāsaṅgaṁ kṛtvā dakṣiṇaṁ jānumaṇḍalaṁ pṛthivyāṁ pratiṣṭhāpya yena tathāgatastenāñjaliṁ praṇamya tathāgataṁ gāthābhiradhyabhāṣata—</p>
<blockquote class='gatha'>
<p><a class='ref sc' id='sc39' href='#sc39'>SC 39</a>vādo babhūva samalairvicintito dharmo ’viśuddho magadheṣu pūrvam |<br>
amṛtaṁ mune tadvivṛṇīṣva dvāraṁ śṛṇvanti dharmaṁ vimalena buddham || <a class='ref vns' id='vns25.21' href='#vns25.21'>Verse 25.21</a></p>
<p><a class='ref sc' id='sc40' href='#sc40'>SC 40</a><a class='ref vai' id='vai291' href='#vai291'>Vai 291</a>kṛtasvakārtho ’si bhujiṣyatāṁ gato duḥkhābhisaṁskāramalāpakṛṣṭaḥ |<br>
na hānivṛddhī kuśalasya te ’sti tvamagradharmeṣviha pāramiṁ gataḥ || <a class='ref vns' id='vns25.22' href='#vns25.22'>Verse 25.22</a></p>
<p><a class='ref sc' id='sc41' href='#sc41'>SC 41</a>na te mune sadṛśa ihāsti loke kuto ’dhikaḥ syādiha te maharṣe |<br>
bhavānihāgrastribhave virocate giriryathā ’sāvasurālayasthaḥ || <a class='ref vns' id='vns25.23' href='#vns25.23'>Verse 25.23</a></p>
<p><a class='ref sc' id='sc42' href='#sc42'>SC 42</a>mahākṛpāṁ jānaya duḥkhite jane na tvādṛśā jātu bhavantyupekṣakāḥ |<br>
bhavān viśāradyabalaiḥ samanvitaḥ tvameva śakto janatāṁ pratāritum || <a class='ref vns' id='vns25.24' href='#vns25.24'>Verse 25.24</a></p>
<p><a class='ref sc' id='sc43' href='#sc43'>SC 43</a>iyaṁ suśalyā sucirāturā prajā sadevakā saśramaṇā dvijākhilā |<br>
āroginī bhotu nirāturajvarā na cāparaḥ śaraṇamihāsya vidyate || <a class='ref vns' id='vns25.25' href='#vns25.25'>Verse 25.25</a></p>
<p><a class='ref sc' id='sc44' href='#sc44'>SC 44</a>cirānubaddhāstava devamānuṣāḥ kalyāṇacittā amṛtārthinaśca |<br>
dharmaṁ yamevādhigamiṣyate jino yathāvadanyūnamudāhariṣyati || <a class='ref vns' id='vns25.26' href='#vns25.26'>Verse 25.26</a></p>
<p><a class='ref sc' id='sc45' href='#sc45'>SC 45</a>tasmāddhiyā cāmisu vikrama tvāṁ vinayasva sattvāṁ ciranaṣṭamārgāṁ |<br>
aviśrutārthā śamanāya kāṅkṣitāḥ sudurbalā bṛṁhaṇakāṅkṣiṇo vā || <a class='ref vns' id='vns25.27' href='#vns25.27'>Verse 25.27</a></p>
<p><a class='ref sc' id='sc46' href='#sc46'>SC 46</a>iyaṁ tṛṣārtā janatā mahāmune udīkṣate dharmajalaṁ tavāntike |<br>
megho yathā saṁtṛṣitāṁ vasuṁdharāṁ kuru tarpaṇāṁ nāyaka dharmavṛṣṭyā || <a class='ref vns' id='vns25.28' href='#vns25.28'>Verse 25.28</a></p>
<p><a class='ref sc' id='sc47' href='#sc47'>SC 47</a>cirapraṇaṣṭā vicaranti mānavā bhave kudṛṣṭīgahane sakaṇṭake |<a class='ref vai' id='vai292' href='#vai292'>Vai 292</a><br>
akaṇṭakaṁ mārgamṛjuṁ pracakṣva taṁ yaṁ bhāvayitvā hyamṛtaṁ labheyam || <a class='ref vns' id='vns25.29' href='#vns25.29'>Verse 25.29</a></p>
<p><a class='ref sc' id='sc48' href='#sc48'>SC 48</a>andhāprapāte patitā hyanāyakā noddhartumanyairiha śakyamete |<br>
mahāprapāte patitāṁ samuddhara chandaṁ samutpādya vṛṣo ’si buddhimān || <a class='ref vns' id='vns25.30' href='#vns25.30'>Verse 25.30</a></p>
<p><a class='ref sc' id='sc49' href='#sc49'>SC 49</a>na saṁgatiste ’sti sadā mune ciraṁ kadācidaudumbarapuṣpasaṁnibhāḥ |<br>
jināḥ pṛthivyāṁ prabhavanti nāyakāḥ prāptākṣaṇo mocaya nātha sattvāṁ || <a class='ref vns' id='vns25.31' href='#vns25.31'>Verse 25.31</a></p>
<p><a class='ref sc' id='sc50' href='#sc50'>SC 50</a>abhūcca te pūrvabhaveṣviyaṁ matiḥ tīrṇaḥ svayaṁ tārayitā bhaveyam |<br>
asaṁśayaṁ pāragato ’si sāṁprataṁ satyāṁ pratijñāṁ kuru satyavikramaḥ || <a class='ref vns' id='vns25.32' href='#vns25.32'>Verse 25.32</a></p>
<p><a class='ref sc' id='sc51' href='#sc51'>SC 51</a>dharmolkayā vidhama mune ’ndhakārā ucchrepaya tvaṁ hi tathāgatadhvajam |<br>
ayaṁ sa kālaḥ pratilābhyudīraṇe mṛgādhipo vā nada dundubhisvaraḥ || <a class='ref vns' id='vns25.33' href='#vns25.33'>Verse 25.33</a></p>
</blockquote>
<p><a class='ref sc' id='sc52' href='#sc52'>SC 52</a>atha khalu bhikṣavastathāgataḥ sarvāvantaṁ lokaṁ buddhacakṣuṣā vyavalokayan sattvān paśyati sma hīnamadhyapraṇītānuccanīcamadhyamān svākārān suviśodhakān durākārān durviśodhakānuddhāṭitajñānavipañcijñān padaparamāṁstrīn sattvarāśīnekaṁ mithyatvaniyatamekaṁ samyaktvaniyatamekamaniyatam | tadyathāpi nāma bhikṣavaḥ puruṣaḥ puṣkariṇyāstīre sthitaḥ paśyati jalaruhāṇi kānicidudakāntargatāni kānicidudakasamāni kānicidudakābhyudgatāni, evameva bhikṣavastathāgataḥ sarvāvantaṁ lokaṁ buddhacakṣuṣā vyavalokayan paśyati sma sattvāṁstriṣu rāśiṣu vyavasthitān ||</p>
<p><a class='ref sc' id='sc53' href='#sc53'>SC 53</a>atha khalu bhikṣavastathāgatasyaitadabhavat—deśayeyaṁ cāhaṁ dharmaṁ na vā deśayeyam | sa eṣa mithyatvaniyato rāśirnaivāyaṁ dharmamājānīyāt | deśayeyaṁ cāhaṁ vā dharmaṁ na vā deśayeyam | yo ’yaṁ samyaktvaniyato rāśirājñāsyatyevaiṣa dharmam | (yatkhalu punarayamaniyato rāśirājñāsyatyevaiṣa dharmam | ) yatkhalu punarayamaniyato rāśiḥ, tasmai saceddharmaṁ deśayiṣyāmi, ājñāsyati | uta na deśayiṣyāmi, nājñāsyate ||</p>
<p><a class='ref sc' id='sc54' href='#sc54'>SC 54</a>atha khalu bhikṣavastathāgato ’niyatarāśivyavasthitān sattvānārabhya mahākaruṇāmavakrāmayati sma ||</p>
<p><a class='ref sc' id='sc55' href='#sc55'>SC 55</a><a class='ref vai' id='vai293' href='#vai293'>Vai 293</a>atha khalu tathāgata ātmanaścemaṁ samyagjñānamadhikṛtya śikhinaśca mahābrahmaṇo ’dhyeṣaṇāṁ viditvā śikhinaṁ mahābrahmāṇaṁ gāthābhiradhyabhāṣata—</p>
<blockquote class='gatha'>
<p><a class='ref sc' id='sc56' href='#sc56'>SC 56</a>apāvṛtāsteṣāmamṛtasya dvārā brahman ti satataṁ ye śrotavantaḥ |<br>
praviśanti śraddhā naviheṭhasaṁjñāḥ śṛṇvanti dharmaṁ magadheṣu sattvāḥ || <a class='ref vns' id='vns25.34' href='#vns25.34'>Verse 25.34</a></p>
</blockquote>
<p><a class='ref sc' id='sc57' href='#sc57'>SC 57</a>atha khalu śikhī mahābrahmā tathāgatasyādhivāsanāṁ viditvā tuṣṭa udagra āttamanāḥ pramuditaḥ prītisaumanasyajātastathāgatasya pādau śirasā vanditvā tatraivāntaradhāt ||</p>
<p><a class='ref sc' id='sc58' href='#sc58'>SC 58</a>atha khalu bhikṣavo bhaumā devāstasyāṁ velāyāmantarīkṣebhyo devebhyo ghoṣamudīrayanti sma, śabdamanuśrāvayanti sma—adya mārṣā tathāgatenārhatā samyaksaṁbuddhena dharmacakrapravartanāyai pratiśrutam | tadbhaviṣyati bahujanahitāya bahujanasukhāya lokānukampāyai mahato janakāyasyārthāya hitāya sukhāya devānāṁ ca manuṣyāṇāṁ ca | parihāsyante bata bho mārṣā asurāḥ kāyāḥ | divyāḥ kāyāḥ paripūriṁ gabhiṣyanti | bahavaśca sattvā loke parinirvāsyanti | evamevāntarīkṣā devā bhaumebhyo devebhyaḥ pratiśratya cāturmahārājikānāṁ devānāṁ ghoṣamudīrayanti sma | cāturmahārājikāstrāyatriṁśānām, trāyatriṁśā yāmānām, yāmā tuṣitanirmāṇaratīnām, nirmāṇaratayaḥ paranirmitavaśavartinām, te ’pi brahmakāyikānāṁ devānāṁ ghoṣamudīrayanti sma, śabdamanuśrāvayanti sma—adya mārṣāstathāgatenārhatā samyaksaṁbuddhena dharmacakrapravartanāyai pratiśrutam | tadbhaviṣyati bahujanahitāya bahujanasukhāya lokānukampāyai mahato janakāyasyārthāya hitāya sukhāya devānāṁ ca manuṣyāṇāṁ ca | parihāsyante bata bho mārṣā asurāḥ kāyāḥ | divyāḥ kāyā vivardhiṣyante | bahavaśca sattvā loke parinirvāsyantīte ||</p>
<p><a class='ref sc' id='sc59' href='#sc59'>SC 59</a>iti hi bhikṣavastatkṣaṇaṁ tanmuhurtaṁ tallavaṁ yāvadbahmakāyikā devāstasmādbhaumādārabhya ekavāgekanirnāda ekanirghoṣo ’bhyudgato ’bhūt—adya mārṣāstathāgatenārhatā samyaksaṁbuddhena dharmacakrapravartanāyai pratiśrutamiti ||</p>
<p><a class='ref sc' id='sc60' href='#sc60'>SC 60</a>atha khalu bhikṣavo dharmaruciśca nāmā bodhivṛkṣadevatā dharmakāyaśca dharmamatiśca dharmacārī ca, ete catvāro bodhivṛkṣadevatāstathāgatasya caraṇayornipatyaivamāhuḥ—kva bhagavān dharmacakraṁ pravartiṣyatīti? evamukte bhikṣavastathāgatastān devatānetadavocat—vārāṇasyāmṛṣipatane mṛgadāve | te āhuḥ—parīttajanakāyā bhagavan vārāṇasī mahānagarī, parīttadrumachāyaśca mṛgadāvaḥ | santyanyāni bhagavan mahānagarāṇi ṛddhāni sphītāni kṣemāni subhikṣāṇi ramaṇīyāni ākīrṇabahujanamanuṣyāṇi udyānavanaparvatapratimaṇḍitāni | teṣāṁ bhagavānanyatame dharmacakraṁ pravartayatu | tathāgato ’vocatmaivaṁ bhadramukhāḥ | tatkasmāt?</p>
<blockquote class='gatha'>
<p><a class='ref sc' id='sc61' href='#sc61'>SC 61</a><a class='ref vai' id='vai294' href='#vai294'>Vai 294</a>ṣaṣṭiṁ yajñasahasrakoṭinayutā ye tatra yaṣṭā mayā<br>
ṣaṣṭiṁ buddhasahasrakoṭinayutā ye tatra saṁpūjitā |<br>
paurāṇāmṛṣiṇāmihālayu varo vārāṇasī nāmavā<br>
devānāgamabhiṣṭuto mahitalo dharmābhinimnaḥ sadā || <a class='ref vns' id='vns25.35' href='#vns25.35'>Verse 25.35</a></p>
<p><a class='ref sc' id='sc62' href='#sc62'>SC 62</a>buddhā koṭisahasra naikanavatiḥ pūrve smarāmī aha<br>
ye tasminnṛṣisāhvaye vanavare vartīsu cakrottamam |<br>
śāntaṁ cāpyupaśāntadhyānabhimukhaṁ nityaṁ mṛgaiḥ sevitaṁ<br>
ityarthe ṛṣisāhvaye vanavare vartiṣyi cakrottamam || <a class='ref vns' id='vns25.36' href='#vns25.36'>Verse 25.36</a><br>
iti ||</p>
</blockquote>
<p class='endsection'><a class='ref sc' id='sc63' href='#sc63'>SC 63</a>|| iti śrīlalitavistare ’dhyeṣaṇāparivarto nāma pañcaviṁśatitamo ’dhyāyaḥ ||</p>
<footer>
<p>Based on the edition by P.L. <span class='author'>Vaidya</span>, Darbhanga: The Mithila Institute, <span class='publication-date'>1958</span>, (Buddhist Sanskrit Texts, 1)</p>
<p>Input by members of the <a href='http://www.uwest.edu/sanskritcanon'>Sanskrit Buddhist Input Project</a> of Nagarjuna Institute, Nepal and University of the West, Rosemead, California, USA.</p>
<p>Sutra section, text no. 22.</p>
<p>The transliteration emulates the conventions of Nagari script, so many word boundaries are not marked by blanks.</p>
<p>REFERENCE SYSTEM (added):<br>
Lal_nn.nn = Lalitavistara_parivarta.verse<br>
(Vaidya nn) = pagination of P.L. Vaidya’s edition</p>
<p>Text file sourced from <a href='http://www.sub.uni-goettingen.de/ebene_1/gretil/gretil.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
