<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='lal17' lang='san'>
<header>
<ul>
<li class='division'>Lalitavistaraḥ |</li>
</ul>
<h1>17: duṣkaracaryāparivartaḥ saptadaśaḥ</h1>
</header>
<p><a class='ref sc' id='sc1' href='#sc1'>SC 1</a><a class='ref vai' id='vai180' href='#vai180'>Vai 180</a>tena khalu punarbhikṣavaḥ samayena rudrako nāma rāmaputro rājagṛhaṁ nāma mahānagaramupanisṛtya viharati sma mahatā śiṣyagaṇena sārdhaṁ saptabhiḥ śiṣyaśataiḥ | sa tebhyo naivasaṁjñānāsaṁjñāyatanasahavratāyai dharmaṁ deśayati sma | adrākṣīt khalvapi bhikṣavo bodhisattvo rudrakaṁ rāmaputraṁ saṁghegaṇinaṁ gaṇācāryaṁ jñātamabhīpsitaṁ bahujanapūjitaṁ paṇḍitasaṁmatam | dṛṣṭvā cāsyaitadabhūt—ayaṁ khalvapi rudrako rāmaputraḥ saṁghegaṇī gaṇācāryaḥ jñāto ’bhīpsito bahujanapūjitaḥ paṇḍitasaṁmataḥ | sacedahamasyāntikamupasaṁkramya vratatapamārabheyam, naiṣa mamāntike viśiṣṭasaṁjño bhavennāpi pratyakṣajñānena jñāto bhavennāpi saṁskṛtānāṁ sāśravānāṁ sopādānānāṁ dhyānasamādhisamāpattīnāṁ doṣo datto bhavet | yannvahaṁ tathārupamupāyamupasaṁdarśayeyaṁ yenaite ca pratyakṣā bhaveyuḥ | dhyānagocarāṇāṁ ca samāpattyārambaṇānāṁ laukikasamādhīnāmaniḥsaraṇatā darśitā bhavet | yannvahaṁ rudrakasya rāmaputrasya sakāśamupasaṁkramya svasamādhiguṇaviśeṣodbhāvanārthaṁ śiṣyatvamabhyupagamya saṁskṛtasamādhīnāmasāratāmupadarśayeyamiti ||</p>
<p><a class='ref sc' id='sc2' href='#sc2'>SC 2</a>atha khalu bhikṣavo bodhisattva idamarthavaśamadhikṛtya yena rudrako rāmaputrastenopasaṁkrāmat | upasaṁkramya rudrakaṁ rāmaputrametadavocat—kaste mārṣa śāstā, kasya vā dharmaṁ deśitamājānāsi?</p>
<p><a class='ref sc' id='sc3' href='#sc3'>SC 3</a>ityevamukte rudrako rāmaputro bodhisattvamevamāha—na me mārṣa kaścicchāstā | api tu khalu punaḥ svayameva mayedaṁ samyagadhigatamiti | bodhisattva āha—kiṁ bhavatādhigatam? āha—naivasaṁjñānāsaṁjñāyatanasamāpattermārgaḥ | bodhisattva āha—labhemahi vayaṁ bhavataḥ sakāśādavavādānuśāsanīyasya samādhermārgam? āha—vāḍhamastviti | yāvaddatto ’vavādo ’bhūt ||</p>
<p><a class='ref sc' id='sc4' href='#sc4'>SC 4</a>tato bodhisattva ekāntaṁ gatvā paryaṅkamābhujyopaviśati sma | samanantaropaviṣṭasya ca bodhisattvasya puṇyaviśeṣeṇa ca jñānaviśeṣeṇa ca pūrvasucaritacaryāphalaviśeṣeṇa ca sarvasamādhiparicayaviśeṣeṇa ca dhyānapramukhāni sarvāṇi laukikāni lokottarāṇi samāpattiśatānyāmukhībhavanti sma sākārāṇi soddeśāni yathāpi taccittavaśavartitvāt | atha ca bodhisattvaḥ smṛtaḥ saṁprajānan utthāyāsanādyena rudrako rāmaputrastenopasaṁkrāmat | upasaṁkramya rudrakaṁ rāmaputramevamāha astyanyo ’pi mārṣa kaściduttare naivasaṁjñānāsaṁjñāyatanasamāpattermārgaḥ? so ’bravīt—nāstīti ||</p>
<p><a class='ref sc' id='sc5' href='#sc5'>SC 5</a>tato bodhisattvasyaitadabhavat—na khalu rudrakasyaivāsti śraddhā vīryaṁ smṛtiḥ prajñā | mamāpyasti śraddhā vīryaṁ smṛtiḥ samādhiḥ prajñā |</p>
<p><a class='ref sc' id='sc6' href='#sc6'>SC 6</a>atha bodhisattvo rudrakaṁ rāmaputramevamāha—mayāpyeṣa mārṣa dharmo ’dhigato yatra tvaṁ niryātaḥ | so ’vocat—tena hyāgaccha, tvaṁ cāhaṁ cemaṁ gaṇaṁ pariharāva iti | samānārthe ca bodhisattvaṁ <a class='ref vai' id='vai181' href='#vai181'>Vai 181</a> sthāpayati sma ācāryasthāne ca | bodhisattva āha—naiṣa mārṣa mārgo nirvṛtaye na virāgāya na nirodhāya nopaśamāya nābhijñāyai na saṁbodhaye na śrāmaṇāya na brāhmaṇāya na nirvāṇāya saṁvartate ||</p>
<p><a class='ref sc' id='sc7' href='#sc7'>SC 7</a>iti hi bhikṣavo bodhisattvo rudrakasya rāmaputrasya saśiṣyasyāvarjanīkṛtva yāvadalamiti kṛtvā prakrāmat—alaṁ mamāneneti ||</p>
<p><a class='ref sc' id='sc8' href='#sc8'>SC 8</a>tena khalu punaḥ samayena pañcakā bhadravargīyā rudrake rāmaputre brahmacaryaṁ caranti sma | teṣāmetadabhūt—yasya khalu vayamarthāya dīrgharātraṁ ghaṭāmahe udyujyāmahe, na ca śaknumo ’ntaṁ vā paryantaṁ cādhigantum, tacchramaṇena gautamenālpakakṛcchaṇādhigantuṁ sākṣātkṛtam | taccāsya na rocate | tathā cottari paryeṣate | niḥsaṁśayameṣa śāstā loke bhaviṣyati | yaccaiṣa sākṣātkariṣyati, tadasmabhyaṁ saṁvibhakṣyatīti | evaṁ vimṛṣya pañcakā bhadravargīyā rudrakarāmaputrasakāśādapakramya bodhisattvamanvabadhnan ||</p>
<p><a class='ref sc' id='sc9' href='#sc9'>SC 9</a>iti hi bhikṣavo bodhisattvo yathābhipretaṁ rājagṛhe vihṛtya magadheṣu cārikāṁ prakrāmat sārdhaṁ pañcakairbhadravargīyaiḥ ||</p>
<p><a class='ref sc' id='sc10' href='#sc10'>SC 10</a>tena khalu punaḥ samayenāntarācca rājagṛhasya antarācca gayāyā yo ’nyatamo gaṇa utsavaṁ karoti sma, tena ca gaṇena bodhisattvo ’bhinimantrito ’bhūt vāsena bhaktena ca sārdhaṁ pañcakairbhadravargīyaiḥ ||</p>
<p><a class='ref sc' id='sc11' href='#sc11'>SC 11</a>atha khalu bhikṣavo bodhisattvo magadheṣu caryāṁ caran yena māgadhakānāṁ gayā tāmanusṛtya tāmanuprāpto ’bhūt | tatra khalvapi bhikṣavo bodhisattvaḥ prahāṇārthī viharati sma gayāśīrṣe parvate | tatrāsya viharatastisra upamāḥ pratibhānti sma aśrutapūrvā anabhijñātapūrvāḥ | katamāstisraḥ? ye kecitte khalvapi śramaṇabrāhmaṇāḥ kāmebhyo ’navakṛṣṭakāyā viharanti sma | kāmebhyo ’navakṛṣṭacittāśca viharanti sma | yāpi caiṣāṁ kāmeṣu nandiḥ kāmeṣu rāgaḥ kāmeṣu chandaḥ kāmeṣu tṛṣṇā kāmeṣu pipāsā kāmeṣu mūrchā kāmeṣu paridāhaḥ kāmeṣvadhyavasānatā, sāpyanupaśāntā | kiṁ cāpi te ātmopakramikāṁ śarīropatāpikāṁ duḥkhāṁ tīvrāṁ kharāṁ kaṭukāmamanāpāṁ vedanāṁ vedayante | atha tarhi abhavyā eva te uttarimanuṣyadharmādalamāryajñānadarśanaviśeṣaṁ sākṣātkartum | tadyathāpi nāma puruṣo ’gnyarthī jyotirgaveṣī jyotiṁ paryeṣamāṇaḥ sa ārdraṁ kāṣṭhamādāya ārdrāṁ cottarāraṇīmudake prakṣipya mathnīyāt, abhavyo ’sāvagnimutpādayituṁ tejaḥ prāduṣkartum | evameva ya ime śramaṇabrāhmaṇāḥ kāmebhyo ’navakṛṣṭakāyā anavakṛṣṭacittāśca viharanti, yāpyeṣāṁ kāmeṣu nandiḥ kāmeṣu rāgaḥ kāmeṣu chandaḥ kāmeṣu tṛṣṇā kāmeṣu pipāsā kāmeṣu mūrchā kāmeṣu paridāhaḥ kāmeṣvadhyavasānaṁ tadapyanupaśāntam | kiṁ cāpi te ātmopakramikāṁ śarīropatāpikāṁ duḥkhāṁ tīvrāṁ kharāṁ kaṭukāṁ vedanāṁ vedayante | atha tarhi abhavyā evottarimanuṣyadharmādalamāryajñānadarśanaviśeṣaṁ sākṣātkartum | iyaṁ bodhisattvasya prathamā upamā pratibhāti sma ||</p>
<p><a class='ref sc' id='sc12' href='#sc12'>SC 12</a><a class='ref vai' id='vai182' href='#vai182'>Vai 182</a>bhūyaścāsyaitadabhūt—ya ime śramaṇabrāhmaṇāḥ kāmebhyo vyapakṛṣṭakāyacittā viharanti, yāpi teṣāṁ kāmeṣu nandīti sarvaṁ kartavyaṁ yāvajjyotiṁ paryeṣata iti | sa ārdraṁ kāṣṭhamādāya sthale sthāpayitvā ārdrāṁ cottarāraṇiṁ mathnīyāt, abhavyo ’sāvagnimutpādayitum | evameva ye ime śramaṇabrāhmaṇā iti sarvaṁ pūrvavatkāryaṁ yāvadabhavyā uttarimanuṣyadharmādalamāryajñānadarśanaviśeṣaṁ sākṣātkartum | iyaṁ dvitīyā upamā pratibhāti sma pūrvamaśrutā cāvijñātā ca ||</p>
<p><a class='ref sc' id='sc13' href='#sc13'>SC 13</a>punaraparaṁ ya ime śramaṇabrāhmaṇā bhavantaḥ kāmebhyo vyapakṛṣṭakāyacittā viharanti, yāpi teṣāṁ kāmeṣu nandiḥ | iti sarvaṁ peyālam | tadapyeṣāmupaśāntam | kiṁ cāpi te ātmopakramikāṁ śarīropatāpikāṁ duḥkhāṁ tīvrāṁ kharāṁ kaṭukāṁ vedanāṁ vedayante | atha khalu punarbhavyā eva te uttarimanuṣyadharmādalamāryajñānadarśanaviśeṣaṁ sākṣātkartum | tadyathāpi nāma iha syātpuruṣo ’gnyarthī jyotirgaveṣī jyotiḥ paryeṣamāṇaḥ, sa śuṣkaṁ kāṣṭhamādāya śuṣkāṁ cottarāraṇiṁ sthale pratiṣṭhāpya mathnīyāt, sa bhavyo ’gnimabhinirvartayituṁ tejaḥ prāduṣkartum | evameva ya ime bhavantaḥ śramaṇabrāhmaṇā iti sarvaṁ yāvadvedanāṁ vedayanta iti | atha ca punarbhavyā eva te uttarimanuṣyadharmādalamāryajñānadarśanaviśeṣaṁ sākṣātkartum | iyaṁ tṛtīyā upamā pratibhāti sma aśrutapūrvā ca avijñātapūrvā ca ||</p>
<p><a class='ref sc' id='sc14' href='#sc14'>SC 14</a>atha khalu bhikṣavo bodhisattvasyaitadabhūt—ahaṁ khalvetarhi kāmebhyo vyapakṛṣṭakāyo viharāmi vyapakṛṣṭacittaśca | yāpi me kāmeṣu nandīti sarvaṁ yāvattadapi me upaśāntam | kiṁ cāpi ahamātmopakramikāṁ śarīropatāpikāṁ duḥkhāmiti peyālaṁ yāvadvedanāṁ vedmi | atha khalvahaṁ bhavya evottarimanuṣyadharmādalamāryajñānadarśanaviśeṣaṁ sākṣātkartum ||</p>
<p><a class='ref sc' id='sc15' href='#sc15'>SC 15</a>iti hi bhikṣavo bodhisattvo yathābhipretaṁ gayāyāṁ vihṛtya gayāśīrṣe parvate jaṅgāvihāramanucaṁkramyamāṇo yenorubilvā senāpatigrāmakastadanusṛtastadanuprāpto ’bhūt | tatrādrākṣīnnadīṁ nairañjanāmacchodakāṁ sūpatīrthāṁ prāsādikaiśca drumagulmairalaṁkṛtāṁ samantataśca gocaragrāmām | tatra khalvapi bodhisattvasya mano ’tīva prasannamabhūt—samo batāyaṁ bhūmipradeśo ramaṇīyaḥ pratisaṁlayanānurūpaḥ | paryāptamidaṁ prahāṇārthikakulaputrasya | ahaṁ ca prahāṇārthī | yannvahamihaiva tiṣṭheyam ||</p>
<p><a class='ref sc' id='sc16' href='#sc16'>SC 16</a>iti hi bhikṣavo bodhisattvasyaitadabhūt—pañcakaṣāyakāle ’hamiha jambudvīpe ’vatīrṇo hīnādhimuktikeṣu sattveṣvākīrṇatīrthyavargeṣu nānādṛṣṭipraskanneṣu kāyapiṇḍagrāhābhiniviṣṭeṣu nānāvidhaiścātāpanaparitāpanaiḥ kāyaśuddhiṁ paryeṣante, prajñāpayanti ca saṁmūḍhāḥ | tadyathā—mantravicārakairhastapralehakairnayācanakairanāmantraṇakairanekamūlikairamatsyamāṁsakairavārṣikaiḥ surātuṣodakarvajanairekatripañcasaptakulabhikṣāgrahaṇairmūlaphalaśaivālakakuśapatragomayagomūtrapāyasadadhisarpiḥ phāṇitāmapiṣṭakamabhakṣaṇapānaiḥ sārasikāpotakasaṁdaṁśikotsṛṣṭasaṁprakṣālakaiḥ | grāmyāraṇyābhiśca vṛttibhiḥ | govratamṛgaśvavarāhavānarahastivrataiśca sthānamaunavīrāsanaiśca ekālāpakairyāvatsaptālāpakaiḥ | ekabhaktā ekāhorātracāturthyapañcaṣaṭkālāntarāśca <a class='ref vai' id='vai183' href='#vai183'>Vai 183</a> pakṣakṣapaṇamāsakṣapaṇacāndrāyaṇaiśca gṛdhrolūkapakṣadhāraṇaiśca phalamuñjāsanavalkaladarbhabalbajoṣṭrakambalājakambalakeśakambalacarmaniveśanaiśca ārdrapaṭāstopakajālaśayanaiśca bhasmaśarkarāpāṣāṇaphalakakaṇṭakatṛṇamusalaśayanāvākchirotkuṭukasthaṇḍilaśayanaiśca ekavāsadvitricatuṣpañcaṣaṭsaptabahuvāsobhirnagnabhāvaiśca sthānāsthānavidhibhiśca dīrghakeśanakhaśmaśrujaṭāmakuṭadhāraṇaiśca ekakolatilataṇḍulāhāraiśca bhasmamasinirmālyoddhṛtatamorajapāṁśupaṅkaparimrakṣaṇaiśca lomamuñjakeśanakhacīvarapañjarakaraṅkadhāraṇaiśca uṣṇodakataṇḍulodakaparisrāvitakāmbalikasthālīpānīyapānaiśca aṅgāradhātukaṣāyatridaṇḍamuṇḍikakuṇḍikakapālakhaṭvāṅgadhāraṇaiśca śuddhiṁ pratyavagacchanti saṁmūḍhāḥ | dhūmapānāgnipānādityanirīkṣaṇapañcatapaikapādordhvabāhusthānaikacaraṇaiśca tapaḥ saṁcinvanti | tuṣādyaṅgāradāhanikumbhasādhanapakvaśilāpacanāgnijalapraveśanamarutīrthagamanamaraṇaiśceṣṭāṁ gatiṁ mṛgayante | oṁkāravaṣaṭkārasvadhākārasvāhākārāśīrvacanastuticayanāvāhanajapyamantrādhyayanadhāraṇakaraṇaiśca śuddhiṁ pratyavagacchanti | śuddhaṁ cātmānaṁ manyamānā imānāśrayante | tadyathā—brahmendrarudraviṣṇudevīkumāramātṛkātyāyanīcandrādityavaiśravaṇavaruṇavāsavāśvinaunāgayakṣagandharvāsuragaruḍakinnaramahoragarākṣasapretabhūtakumbhāṇḍapārṣadagaṇapatipiśācāṁśca devarṣirājarṣibrahmarṣīśca namasyanti, teṣu ca sārasaṁjñino bhavanti | pṛthivyaptejovāyvākāśaṁ cāśrayante | girīnadīnadyutsasarohradataḍāgasāgarasaraḥpalvalapuṣkariṇīkūpavṛkṣagulmalatātṛṇasthāṇugoṣṭhaśmaśāna—catvaraśṛṅgāṭakāntarāpaṇamukhāni cāśrayante | gṛhastambhopalamusalāsidhanuparaśuśaraśaktitriśūlāṁśca namasyanti | dadhighṛtasarṣapayavapratisarādūrvāmaṇikanakarajatādibhiśca maṅgalaṁ pratyavagacchanti | evaṁvidhāni ime tīrthyāḥ kurvante, āśrayante ca saṁsārabhayabhītāḥ ||</p>
<p><a class='ref sc' id='sc17' href='#sc17'>SC 17</a>iha ca kecitparatra manyante svargāpavargāvasmākametebhyo nirvartsyeta iti mithyāmārgaprayātā aśaraṇe śaraṇasaṁjñino ’maṅgalye maṅgalasaṁjñino ’śuddhyā śuddhiṁ manyatoyannvahaṁ tādṛśaṁ vratatapoviśeṣamālabheyaṁ yathā sarvaparapravādinaśca nigṛhītāḥ syuḥ, karmakriyāpraṇaṣṭānāṁ ca sattvānāṁ karmakriyāvipraṇāśamādarśayeyam | dhyānagocarāṇāṁ ca rūpāvacarāṇāṁ ca devānāṁ dhyānaviśeṣopadarśanādāvarjanaṁ kuryāmiti ||</p>
<p><a class='ref sc' id='sc18' href='#sc18'>SC 18</a>iti hi bhikṣavo bodhisattva evaṁ cintayitvā ṣaḍvarṣikaṁ mahāghoraṁ vratatapaḥsuduṣkarātsuduṣkarāṁ duṣkaracaryāmālabhate sma | kena kāraṇenocyate duṣkaracaryeti? duṣkarakārikaiṣā, tenocyate duṣkaracaryeti | na sa kaścitsattvaḥ sattvanikāye saṁvidyate manuṣyo vā amanuṣyo vā, yaḥ samarthastathārūpaṁ duṣkaraṁ caritum, anyatra caramabhavikādbodhisattvāt, ya āsphānakadhyānaṁ samāpadyate sma | kena kāraṇenocyate āsphānakamiti? sa caturthadhyānamādita eva samāpadyamāna āśvāsapraśvāsānuparodhayati saṁnirodhayati | akalpaṁ tad dhyānamavikalpamaniñjanamapanītamaspandanaṁ sarvatrānugataṁ ca sarvatra cāniśritam | na ca tad dhyānaṁ jātu kenacitsamāpannaṁ pūrvaṁ śaiṣyeṇa vā aśaiṣyeṇa vā pratyekabuddhena <a class='ref vai' id='vai184' href='#vai184'>Vai 184</a> vā caryāpratipannena vā bodhisattvena | ataścāsphānakaṁ nāmocyate | ākāśamaspharaṇamakaraṇamavikaraṇaṁ tacca sarvaṁ spharatīti hyākāśasamaṁ tad dhyānam | tenocyate āsphānakamiti ||</p>
<p><a class='ref sc' id='sc19' href='#sc19'>SC 19</a>atha khalu bhikṣavo bodhisattvo lokasyāścaryasaṁdarśanārthaṁ tīrthikānāṁ ca darpanirghātanārthaṁ parapravādināṁ ca nigrahārthaṁ devānāṁ cāvarjanārthamucchedaśāśvatavādināṁ ca sattvānāṁ krarmakriyāpraṇaṣṭānāṁ karmakriyāvatāraṇārthaṁ puṇyaphalodbhāvanārthaṁ jñānaphalasaṁdarśanārthaṁ dhyānāṅgavibhajanārtha kāyabalasthāmasaṁdarśanārthaṁ cittaśauryasaṁjananārthaṁ ca asaṁskṛtāyāṁ pṛthivyāṁ paryaṅkamābhujya niṣīdati sma | niṣadya ca svakāyaṁ cetasā nigṛhṇīte sma, niṣpīḍayati sma ||</p>
<p><a class='ref sc' id='sc20' href='#sc20'>SC 20</a>tato me bhikṣavo haimantikāsvaṣṭakarātriṣu tathā kāyaṁ nigṛhṇato niṣpīḍayataḥ kakṣābhyāmapi svedāḥ praśravanti sma | lalāṭādapi svedāḥ praśravanti sma | bhūmau nipatanti sma avaśyāyanta ūṣmāyanto bāṣpāyantaḥ | tadyathāpi nāma balavān puruṣo durbalataraṁ puruṣaṁ grīvāyāṁ gṛhītvā niṣpīḍayet, evameva bhikṣava imaṁ kāyaṁ cetasā nigṛhṇato niṣpīḍayataḥ kakṣābhyāmapi svedāḥ praśravanti sma | lalāṭādapi svedāḥ praśravanti sma | bhūbhau nipatanti sma avaśyāyanta ūṣmāyanto bāṣpāyantaḥ ||</p>
<p><a class='ref sc' id='sc21' href='#sc21'>SC 21</a>tasya me bhikṣava etadabhūt—yannvahamāsphānakaṁ dhyānaṁ dhyāyeyam | tato me bhikṣava āsphānakaṁ dhyānaṁ dhyāyato mukhato nāsikātaścāśvāsapraśvāsā upaniruddhāvabhūtām | karṇachidrābhyāmuccaśabdā mahāśabdā niścaranti sma | tadyathāpi nāma karmāragagayā mathyamānāyāmuccaśabdo mahāśabdo niścarati, evameva me bhikṣavo mukhanāsikābhyāmāśvāsapraśvāsāvuparuddhāvabhūtāṁ śrotachidrābhyāmuccaśabdo mahāśabdo niścarati sma ||</p>
<p><a class='ref sc' id='sc22' href='#sc22'>SC 22</a>tasya me bhikṣava etadabhūt—yannvahaṁ bhūya āsphānakaṁ dhyānaṁ dhyāyeyamiti | tato me bhikṣavo mukhanāsikāśrotrāṇyuparuddhāni cābhūvan | teṣūparuddheṣu vāyururdhvaṁ śiraḥkapālamupanihanti sma | tadyathāpi nāma bhikṣavaḥ puruṣaḥ kuṇḍayā śaktyā śiraḥkapālamupahanyād, evameva me bhikṣavo mukhanāsikāśrotreṣūparuddheṣu āśvāsapraśvāsā urdhvaṁ śiraḥkapālamupanighnanti sma ||</p>
<p><a class='ref sc' id='sc23' href='#sc23'>SC 23</a>tāṁ cāvasthāṁ dṛṣṭvā bodhisattvasya tatra keciddevā evamāhu—kaṣṭaṁ bhoḥ kālagato batāyaṁ siddhārthaḥ kumāraḥ | apare evamāhuḥ—nāyaṁ kālagataḥ | api tudhyānavihāra eṣo ’rhatāmevaṁvidha iti | tasyāṁ ca velāyamimāṁ gāthāmabhāṣanta—</p>
<blockquote class='gatha'>
<p><a class='ref sc' id='sc24' href='#sc24'>SC 24</a>mā khalvayaṁ śākyanarendragarbho hyapūrṇasaṁkalpa ihaiva raṇye |<br>
kṛtvā trilokaṁ dukhitaṁ hyanāthaṁ kālaṁ kariṣyatyakṛtārtha eva || <a class='ref vns' id='vns17.1' href='#vns17.1'>Verse 17.1</a></p>
<p><a class='ref sc' id='sc25' href='#sc25'>SC 25</a>hā sattvasārā sadṛḍhapratijñā saddharmayajñena nimantritābhūt |<a class='ref vai' id='vai185' href='#vai185'>Vai 185</a><br>
vayaṁ purā te tuṣiteṣu nāthā kva sā pratijñā tava śuddhasattva || <a class='ref vns' id='vns17.2' href='#vns17.2'>Verse 17.2</a></p>
</blockquote>
<p><a class='ref sc' id='sc26' href='#sc26'>SC 26</a>atha te devaputrāstrāyatriṁśeṣu deveṣu gatvā māyādevyā evamarthaṁ śrāvayanti—kālagataḥ kumāraḥ | atha māyādevī apsarāgaṇaparivṛtā ardharātrasamaye nairañjanāyāstīre yena bodhisattvastenopasaṁkrāntā | sā paśyati sma bodhisattvaṁ śuṣkagātram | kālagatamiva dṛṣṭvā bāṣpagadgadakaṇṭhā roditumārabdhā | tasyāṁ ca velāyāmimāṁ gāthāmabhāṣata—</p>
<blockquote class='gatha'>
<p><a class='ref sc' id='sc27' href='#sc27'>SC 27</a>yadā jāto ’si me putra vane lumbinisāhvaye |<br>
siṁhavaccāgṛhītastvaṁ prakrāntaḥ sapta padā svayam || <a class='ref vns' id='vns17.3' href='#vns17.3'>Verse 17.3</a></p>
<p><a class='ref sc' id='sc28' href='#sc28'>SC 28</a>diśāṁ cālokya cature vācā te pravyāhṛtā śubhā |<br>
iyaṁ me paścimā jātiḥ sā te na paripūritā || <a class='ref vns' id='vns17.4' href='#vns17.4'>Verse 17.4</a></p>
<p><a class='ref sc' id='sc29' href='#sc29'>SC 29</a>asitenābhinirdiṣṭo buddho loke bhaviṣyasi |<br>
kṣuṇṇaṁ vyākaraṇaṁ tasya na dṛṣṭā tena nityatā || <a class='ref vns' id='vns17.5' href='#vns17.5'>Verse 17.5</a></p>
<p><a class='ref sc' id='sc30' href='#sc30'>SC 30</a>cakravartiśriyaṁ putra napi bhuktā manoramā |<br>
na ca bodhimanuprāpto yāto ’si nidhanaṁ vane || <a class='ref vns' id='vns17.6' href='#vns17.6'>Verse 17.6</a></p>
<p><a class='ref sc' id='sc31' href='#sc31'>SC 31</a>putrārthe kaṁ prapadyāmi kaṁ va krandāmi duḥkhitā |<br>
ko me dadyekaputrasya kiṁcitprāṇasya jīvitam || <a class='ref vns' id='vns17.7' href='#vns17.7'>Verse 17.7</a></p>
</blockquote>
<p><a class='ref sc' id='sc32' href='#sc32'>SC 32</a>bodhisattva āha—</p>
<blockquote class='gatha'>
<p><a class='ref sc' id='sc33' href='#sc33'>SC 33</a>kaiṣā ati tvāṁ karuṇaṁ rudāsi prakīrṇakeśā vinivṛttaśobhā |<br>
putraṁ hyatīvā paridevayantī viceṣṭamānā dharaṇītalasthā || <a class='ref vns' id='vns17.8' href='#vns17.8'>Verse 17.8</a></p>
</blockquote>
<p><a class='ref sc' id='sc34' href='#sc34'>SC 34</a>māyādevī āha—</p>
<blockquote class='gatha'>
<p><a class='ref sc' id='sc35' href='#sc35'>SC 35</a>mayā tu daśamāsāṁ vai kukṣau vajra ivā dhṛtaḥ |<br>
sā te ’haṁ putrakā mātā vilapāmi suduḥkhitā || <a class='ref vns' id='vns17.9' href='#vns17.9'>Verse 17.9</a></p>
</blockquote>
<p><a class='ref sc' id='sc36' href='#sc36'>SC 36</a>atha bodhisattva āśvāsayannuvāca—na bhetavyaṁ putralālase, śramaṁ te saphalaṁ kariṣyasi | amoghaṁ buddhaparityāgam | asitanirdeśaṁ ca vyaktaṁ kariṣyāmi | dīpaṁkarasya vyākaraṇaṁ vyaktīkariṣyāmi ca |</p>
<blockquote class='gatha'>
<p><a class='ref sc' id='sc37' href='#sc37'>SC 37</a>api śatadhā vasudhā vikīryeta meruḥ plave cāmbhasi ratnaśṛṅgaḥ |<br>
candrārkatārāgaṇa bhū pateta pṛthajano naiva ahaṁ mriyeyam |<a class='ref vai' id='vai186' href='#vai186'>Vai 186</a><br>
yasmānna śoko tvayi atra kāryo na vai cirād drakṣyasi buddhabodhim || <a class='ref vns' id='vns17.10' href='#vns17.10'>Verse 17.10</a></p>
</blockquote>
<p><a class='ref sc' id='sc38' href='#sc38'>SC 38</a>sahaśravaṇādeva devī māyā saṁpraharṣitaromakūpajātā bodhisattvaṁ māndāravapuṣpairabhyavakirya tripradakṣiṇīkṛtvā divyatūryaiḥ saṁpravādyamānairyena svabhavanaṁ tenopajagāma ||</p>
<p><a class='ref sc' id='sc39' href='#sc39'>SC 39</a>tasya me bhikṣava etadabhūt—santyeke śramaṇabrāhmaṇā ye alpāhāratayā śuddhiṁ manyante | yannvahamalpāhāratayā pratipadyeyamiti | abhijānāmyahaṁ bhikṣava ekamevādvitīyaṁ kolamāhāramāhartum | syātkhalu punarbhikṣavo yuṣmākaṁ eṣā buddhiḥ—mahattaraṁ tatra kāle kolamāsīditi | na khalvevaṁ draṣṭavyam | atha khalviyadeva tatra kāle kolamabhūt | tasya me bhikṣava ekameva kolamāhāramāharato ’dvitīyaṁ kāyo ’tyarthaṁ karśito ’bhūddurbalaḥ | tadyathāpi nāma bhikṣava āsītakīparvāṇi vā kālāparvāṇi vā, evameva me ’ṅgapratyaṅgānyabhūvan | tadyathāpi nāma karkaṭapārśukā, evameva me pārśukā abhūvan | tadyathāpi nāma vāhanakāraśālāyāṁ vā hastiśālāyāṁ vā jīrṇāyāmubhayato vivṛtāyāṁ gopānasyāntarikāśca virājante vyavabhāsante, evameva me pārśukā antaḥkāye ubhayato virājante sma vyavabhāsante sma | tadyathāpi nāma vartanyā veṇī unnatāvanatā bhavati samaviṣamā, evaṁ me pṛṣṭhīkaṇṭako ’bhūdunnatāvanataḥ samaviṣamaḥ | tadyathā tiktakālābustaruṇo lūna āmlāno bhavati saṁmlānaḥ samutpuṭakajātaḥ evameva śira āmlānamabhūtsaṁmlānaṁ samutpuṭakajātam | tadyathāpi nāma grīṣmāṇāṁ paścime māse kūpatārakā dūragatā bhavanti, kṛcchreṇa saṁprakāśyante, evameva me ’kṣitārakau duragatāvabhūtāṁ kṛcchreṇa saṁprakāśyete sma | tadyathāpi nāmājapadaṁ voṣṭrapadaṁ vā, evameva me kakṣākukṣivakṣādīnyabhūvan | tato yadāhaṁ bhikṣavaḥ pāṇinā kukṣiṁ spṛśāmīti pṛṣṭhikaṇṭakamevāsprākṣam | uttiṣṭhāmīti cābhisaṁskurvaṁstathaivāvakubjaḥ prayāmeṇa prāpatam | tataḥ kṛcchreṇotthito ’pi pāṁśukṛtāni gātrāṇi pāṇinā pramṛjato me pūtiromāṇi kāyācchīryante sma | yāpi me ’bhūtpaurāṇī śubhavarṇatanuḥ sāpyantaradhādyathāpīdaṁ rūkṣapradhānaṁ prahitātmanaḥ | sāmantāśca me gocaragrāmavāsina evaṁ saṁjānante sma—kālako bata bhoḥ śramaṇo gautamaḥ | śyāmako bata bhoḥ śramaṇo gautamaḥ | madguracchavirbata bhoḥ śramaṇo gautamaḥ | yāpyasyābhūtpaurāṇī śubhavarṇā nibhā, sāpyantarhitā ||</p>
<p><a class='ref sc' id='sc40' href='#sc40'>SC 40</a>tasya me bhikṣava etadabhūt—yannvahaṁ bhūyasyā mātrayālpāhāratayā pratipadyeyamiti | abhijānāmyahaṁ bhikṣava ekameva taṇḍulamadvitīyamāhāramāhartum | syādbhikṣavo yuṣmākamevaṁ mahattaraṁ taṇḍulaṁ tasmin kāle ’bhūditi | na khalvevaṁ draṣṭavyam | athaitāvāneva tasmin kāle taṇḍulo ’bhūt | tasya me bhikṣava ekaṁ taṇḍulamāharataḥ kṣipraṁ kāyo ’bhūditi pūrvavadyāvanmadguracchavirbata bhoḥ śramaṇo gautama iti | yāpyasya sābhūtpaurāṇī śubhavarṇatanuḥ sāpyantarhiteti ||</p>
<p><a class='ref sc' id='sc41' href='#sc41'>SC 41</a><a class='ref vai' id='vai187' href='#vai187'>Vai 187</a>tasya me bhikṣava etadabhūt—yannvahaṁ bhūyasyā mātrayālpāhāratāyai pratipadyeyamiti | abhijānāmyahaṁ bhikṣava ekameva tilamadvitīyamāhāramāhārayitum | peyālaṁ | yāvatsāpyasya śubhavarṇatanurantarhiteti ||</p>
<p><a class='ref sc' id='sc42' href='#sc42'>SC 42</a>tasya me bhikṣava etadabhūt—santyeke śramaṇabrāhmaṇā ye ’nāhāratayā śuddhiṁ manyante | yannvahaṁ sarveṇa sarvamanāhāratāyai pratipadyeyamiti | tato ’haṁ bhikṣavo ’nāhārasthito ’bhūvan | tasya me bhikṣavo ’nāhārasya kāyo ’tīva śuṣko ’bhūt kṛśo durbalaḥ, tadyathāpi nāma āsitakīparvāṇi vā kālāparvāṇi vā | tato dviguṇatriguṇacaturguṇapañcaguṇadaśaguṇaṁ me kṛśānyaṅgapratyaṅgānyabhūvan | tadyathā karkaṭakapārśukā vāhanaśālāyāṁ vā gopānasī (pārśve) dviparivartanā veṇīvatpṛṣṭhīkaṇṭakaḥ | tiktālābuvacchiraḥkapālam, kūpatārakā ivākṣitārake | so ’haṁ bhikṣavaḥ sādhukamuttiṣṭhāmīti gātrāṇyabhisaṁskurvannavakubjaḥ prāpatam | kṛcchreṇāpi cotthitaḥ pāṁśukṛtāni me gātrāṇi pramṛjataḥ pūtimūlāni romāṇyaśīryanta | yāpi me sābhūcchubhavarṇatanunibhā, sāpyantaradhāt | tadyathāpi tadrūkṣapradhānaprahitātmakatvāt | sāmantāśca me gocaragrāmavāsino janā evaṁ saṁjānante sma—kālako bata bhoḥ śramaṇo gautamaḥ | śyāmako bata bhoḥ śramaṇo gautamaḥ | madguracchavirbata bhoḥ śramaṇo gautamaḥ | yāpyasya sābhūtpaurāṇī śubhavarṇanibhā sāpyantarhiteti ||</p>
<p><a class='ref sc' id='sc43' href='#sc43'>SC 43</a>rājāpi tadā śuddhodanaḥ pratipratidivasaṁ bodhisattvasyāntike dūtaṁ preṣayati sma ||</p>
<p><a class='ref sc' id='sc44' href='#sc44'>SC 44</a>iti hi bhikṣavo bodhisattvo lokasyādbhutakriyāsaṁdarśanārthaṁ pūrvavadyāvatkarmakriyāpraṇaṣṭānāṁ sattvānāṁ karmakriyāvatāraṇārthaṁ puṇyasaṁcayānāṁ codbhāvanārthaṁ mahājñānasya ca guṇasaṁdarśanārthaṁ dhyānāṅgānāṁ ca vibhajanārthamekatilakolataṇḍulena ṣaḍvarṣāṇi duṣkaracaryāmanuvartayantamupadarśayati sma | adīnamānasaḥ ṣaḍvarṣā bodhisattvo yathā niṣaṇṇa evāsthāt paryaṅkena | na ca īryāpathāccyavate sma | nātapācchāyāmagamanna chāyāyā ātapam | na ca vātātapavṛṣṭiparitrāṇamakaronna ca daṁśamaśakasarīsṛpānapanayati sma | na coccārapraśrāvaśleṣmasiṁhāṇakānutsṛjati sma | na ca samiñjanaprasāraṇamakarot | na ca pārśvodarapṛṣṭhasthānenāsthāt | ye ’pi ca te mahāmeghā durdinavarṣāśaniśaradgrīṣmahaimantikāḥ, te ’pi bodhisattvasya kāye nipatanti sma | na cāntato bodhisattvaḥ pāṇināpi pracchādanamakarot | na cendriyāṇi pithayati sma | na cendriyārthān gṛhṇite sma | ye ca tatrāgaman grāmakumārakā vā grāmakumārikā vā gopālakā vā paśupālakā vā tṛṇahārikā vā kāṣṭhahārikā vā gomayahārikā vā, te bodhisattvaṁ pāṁśupiśācamiti manyante sma | tena ca krīḍanti sma | pāṁśubhiścainaṁ mrakṣayanti sma ||</p>
<p><a class='ref sc' id='sc45' href='#sc45'>SC 45</a>tatra bodhisattvastaiḥ ṣaḍbhirvarṣaistāvallūhanyūnadurbalakāyaḥ saṁvṛtto ’bhūt, yadasya karṇaśrotābhyāṁ tṛṇatūlakaṁ prakṣipya nāsāśrotābhyāṁ niṣkāsyate sma | nāsāśrotābhyāṁ prakṣipya karṇaśrotābhyāṁ <a class='ref vai' id='vai188' href='#vai188'>Vai 188</a> niṣkāsyate sma | karṇaśrotābhyāṁ prakṣipya mukhadvāreṇa niṣkāsyate sma | mukhadvāreṇa prakṣipya karṇanāsikāśrotābhyo niṣkāsyate sma | nāsāyāṁ prakṣipya karṇanāsikāmukhadvāreṇa niṣkāsyate sma ||</p>
<p><a class='ref sc' id='sc46' href='#sc46'>SC 46</a>ye ca te devanāgayakṣagandharvāsuragaruḍakinnaramahoragā manuṣyāmanuṣyā bodhisattvasya guṇeṣu pratyakṣāḥ, te rātriṁdivaṁ samadhiṣṭhā bodhisattvasya pūjāṁ kurvanti sma | praṇidhānāni ca kurvanti sma ||</p>
<p><a class='ref sc' id='sc47' href='#sc47'>SC 47</a>tatra bodhisattvena tai ṣaḍbhirvarṣairduṣkaracaryāṁ saṁdarśayatā paripūrṇāni dvādaśanayutāni devamanuṣyāṇāṁ tribhiryānaiḥ paripācitānyabhūvan ||</p>
<p><a class='ref sc' id='sc48' href='#sc48'>SC 48</a>tatredamucyate—</p>
<blockquote class='gatha'>
<p><a class='ref sc' id='sc49' href='#sc49'>SC 49</a>tasya ca guṇānvitasya purādviniṣkramya bodhisattvasya |<br>
cintā upāyayuktā sattvārthahitāya utpannā || <a class='ref vns' id='vns17.11' href='#vns17.11'>Verse 17.11</a></p>
<p><a class='ref sc' id='sc50' href='#sc50'>SC 50</a>pañcasu kaṣāyakāle hīne ’dharmādhimuktike loke |<br>
jāto ’smi jambudvipe dharmakriyauddhure loke || <a class='ref vns' id='vns17.12' href='#vns17.12'>Verse 17.12</a></p>
<p><a class='ref sc' id='sc51' href='#sc51'>SC 51</a>ākīrṇa tīrthikagaṇaiḥ kautūhalamaṅgalairime yuktā |<br>
kāyopakramakaraṇairmanyante bāliśāḥ śuddhim || <a class='ref vns' id='vns17.13' href='#vns17.13'>Verse 17.13</a></p>
<p><a class='ref sc' id='sc52' href='#sc52'>SC 52</a>agnipraveśamaruprapātapāṁśubhasmādimakṣitā nagnāḥ |<br>
kāyaparitāpanārthaṁ pañcātapayogamanuyuktāḥ || <a class='ref vns' id='vns17.14' href='#vns17.14'>Verse 17.14</a></p>
<p><a class='ref sc' id='sc53' href='#sc53'>SC 53</a>mantrāvicārakaraṇā keciddhastāvalehakā abudhāḥ |<br>
na ca kumbhamukhakaroṭānna dhārakuśalāntarācca gṛhṇanti || <a class='ref vns' id='vns17.15' href='#vns17.15'>Verse 17.15</a></p>
<p><a class='ref sc' id='sc54' href='#sc54'>SC 54</a>na ca yatra svānubhavatī na cāhitaṁ tena tiṣṭhavākyasya |<br>
kulabhikṣa eka gṛhyā śuddhaṁ manyantihātmānam || <a class='ref vns' id='vns17.16' href='#vns17.16'>Verse 17.16</a></p>
<p><a class='ref sc' id='sc55' href='#sc55'>SC 55</a>varjenti sarpitailaṁ phāṇitadadhidugdhamatsyamāṁsāni |<br>
śyāmākaśākabhakṣā mṛṇālagarḍulakaṇābhakṣāḥ || <a class='ref vns' id='vns17.17' href='#vns17.17'>Verse 17.17</a></p>
<p><a class='ref sc' id='sc56' href='#sc56'>SC 56</a>mūlaphalapatrabhakṣāḥ kuśacīvaracarmakambaladharāśca |<br>
apare bhramanti nagnāḥ satyamidaṁ mohamanyaditi mūḍhāḥ || <a class='ref vns' id='vns17.18' href='#vns17.18'>Verse 17.18</a></p>
<p><a class='ref sc' id='sc57' href='#sc57'>SC 57</a>dhārenti ūrdhvahastā urdhvaṁkeśā jaṭāśca dhārenti |<br>
mārgānatipranaṣṭā amārgasaṁsthāḥ sugatigamanakāmāḥ || <a class='ref vns' id='vns17.19' href='#vns17.19'>Verse 17.19</a></p>
<p><a class='ref sc' id='sc58' href='#sc58'>SC 58</a>tṛṇamusalabhasmaśayanāḥ kaṇṭakaśayanāśca utkuṭadhyāyi |<br>
sthita kecidekapāde ūrdhvamukhāścandrasūrya paśyantaḥ || <a class='ref vns' id='vns17.20' href='#vns17.20'>Verse 17.20</a></p>
<p><a class='ref sc' id='sc59' href='#sc59'>SC 59</a>utsāṁ sarasataḍāgāṁ sāgarasaritaśca candrasūryau ca |<br>
vṛkṣagiriśailaśikharāṁ kumbhaṁ dharaṇīṁ namasyante || <a class='ref vns' id='vns17.21' href='#vns17.21'>Verse 17.21</a></p>
<p><a class='ref sc' id='sc60' href='#sc60'>SC 60</a><a class='ref vai' id='vai189' href='#vai189'>Vai 189</a>vividhaiśca kāraṇaiste kāyaṁ pariśodhayanti saṁmūḍhāḥ |<br>
mithyādṛṣṭiparītāḥ kṣipraṁ prapatantyapāyeṣu || <a class='ref vns' id='vns17.22' href='#vns17.22'>Verse 17.22</a></p>
<p><a class='ref sc' id='sc61' href='#sc61'>SC 61</a>yannūnamahaṁ vratatapa duṣkaracaryāṁ samārabhe ghorām |<br>
yaṁ duṣkaraṁ na śakyaṁ carituṁ devairmanuṣyairvā || <a class='ref vns' id='vns17.23' href='#vns17.23'>Verse 17.23</a></p>
<p><a class='ref sc' id='sc62' href='#sc62'>SC 62</a>āsphānakaṁ ca dhyānaṁ dhyāyeyaṁ vajrakalpadṛḍhasthānam |<br>
yaṁ dhyānaṁ na samarthāḥ pratyekajināpi darśayitum || <a class='ref vns' id='vns17.24' href='#vns17.24'>Verse 17.24</a></p>
<p><a class='ref sc' id='sc63' href='#sc63'>SC 63</a>santīha devamanujāḥ tīrthika lūhavratena hṛṣyante |<br>
teṣa paripākaheto duṣkaravratatapa rabheya sūtīvram || <a class='ref vns' id='vns17.25' href='#vns17.25'>Verse 17.25</a></p>
<p><a class='ref sc' id='sc64' href='#sc64'>SC 64</a>paryaṅkamābhujitvā upaviṣṭo ’bhūtsthale asaṁstīrṇe |<br>
kolatilataṇḍulenā āhāravidhiṁ vidarśayati || <a class='ref vns' id='vns17.26' href='#vns17.26'>Verse 17.26</a></p>
<p><a class='ref sc' id='sc65' href='#sc65'>SC 65</a>āśvāsaviprahīnaḥ praśvāsavarjitu na ceñjate bālavān |<br>
ṣaḍvarṣāṇi pravaraṁ dhyāyatyāsphānakaṁ dhyānam || <a class='ref vns' id='vns17.27' href='#vns17.27'>Verse 17.27</a></p>
<p><a class='ref sc' id='sc66' href='#sc66'>SC 66</a>kalpaṁ no na vikalpaṁ na ceñjanaṁ nāpimanyena pracāram |<br>
ākāśadhātuspharaṇaṁ dhyāyatyāsphānakaṁ dhyānam || <a class='ref vns' id='vns17.28' href='#vns17.28'>Verse 17.28</a></p>
<p><a class='ref sc' id='sc67' href='#sc67'>SC 67</a>na ca ātapātu chāyāṁ chāyāyā nātapaṁ gataścāsau |<br>
meruriva niṣprakampyo dhyāyatyāsphānakaṁ dhyānam || <a class='ref vns' id='vns17.29' href='#vns17.29'>Verse 17.29</a></p>
<p><a class='ref sc' id='sc68' href='#sc68'>SC 68</a>na ca vātavṛṣṭichadanaṁ na daṁśamaśakāsarīsṛpātrāṇam |<br>
avikopitayā caryā dhyāyatyāsphānakaṁ dhyānam || <a class='ref vns' id='vns17.30' href='#vns17.30'>Verse 17.30</a></p>
<p><a class='ref sc' id='sc69' href='#sc69'>SC 69</a>na ca kevalamātmārthaṁ dhyāyatyāsphānakaṁ dhyānam |<br>
anyatra karuṇacitto bhāvī lokasya vipulārtham || <a class='ref vns' id='vns17.31' href='#vns17.31'>Verse 17.31</a></p>
<p><a class='ref sc' id='sc70' href='#sc70'>SC 70</a>ye grāmadārakāśca gopālāḥ kāṣṭhahāratṛṇahārāḥ |<br>
pāṁśupiśācakamiti taṁ manyante pāṁśunā ca mrakṣanti || <a class='ref vns' id='vns17.32' href='#vns17.32'>Verse 17.32</a></p>
<p><a class='ref sc' id='sc71' href='#sc71'>SC 71</a>aśucīnā ca kirante vividhāste kāraṇāśca kārenti |<br>
na ca iñjate bhramati vā dhyāyatyāsphānakaṁ dhyānam || <a class='ref vns' id='vns17.33' href='#vns17.33'>Verse 17.33</a></p>
<p><a class='ref sc' id='sc72' href='#sc72'>SC 72</a>na ca namati no vinamate na kāyaparirakṣaṇā spṛśati |<br>
kiṁcinnoccāraprasravaṁ śabdeṣu na saṁtrasī na paraprekṣī || <a class='ref vns' id='vns17.34' href='#vns17.34'>Verse 17.34</a></p>
<p><a class='ref sc' id='sc73' href='#sc73'>SC 73</a>saṁśuṣkamāṁsarudhiraṁ carmasnāyvasthikāśca avaśiṣṭā |<br>
udarācca pṛṣṭhivaṁśo vidṛśyate vartitā yathā veṇī || <a class='ref vns' id='vns17.35' href='#vns17.35'>Verse 17.35</a></p>
<p><a class='ref sc' id='sc74' href='#sc74'>SC 74</a><a class='ref vai' id='vai190' href='#vai190'>Vai 190</a>ye te kṛtādhikārā devāḥ suranāgayakṣagandharvāḥ |<br>
pratyakṣaguṇadharasyā karonti pūjāṁ divārātrau || <a class='ref vns' id='vns17.36' href='#vns17.36'>Verse 17.36</a></p>
<p><a class='ref sc' id='sc75' href='#sc75'>SC 75</a>praṇidhiṁ ca kurvate te vayamapi tādṛśa bhavāmahe kṣipram |<br>
yatha eṣa gaganacitto dhyāyatyāsphānakaṁ dhyānam || <a class='ref vns' id='vns17.37' href='#vns17.37'>Verse 17.37</a></p>
<p><a class='ref sc' id='sc76' href='#sc76'>SC 76</a>na ca kevalamātmārthaṁ na dhyānasvādanānna sukhabuddhyā |<br>
anyatra karuṇabuddhyā kariṣyatyarthaṁ vipula loke || <a class='ref vns' id='vns17.38' href='#vns17.38'>Verse 17.38</a></p>
<p><a class='ref sc' id='sc77' href='#sc77'>SC 77</a>nihatāḥ parapravādā dhyāmīkṛta tīrthikā mativihīnāḥ |<br>
karmakriyā ca darśita yā proktā kāśyape vācā || <a class='ref vns' id='vns17.39' href='#vns17.39'>Verse 17.39</a></p>
<p><a class='ref sc' id='sc78' href='#sc78'>SC 78</a>krakucchandakasya bodhi bodhiriha sudurlabhā bahubhi kalpaiḥ |<br>
janatāyā ityarthaṁ dhyāyatyāsphānakaṁ dhyānam || <a class='ref vns' id='vns17.40' href='#vns17.40'>Verse 17.40</a></p>
<p><a class='ref sc' id='sc79' href='#sc79'>SC 79</a>dvādaśanayutā pūrṇā vinīta marumānuṣāstribhiryānaiḥ |<br>
etadadhikṛtya sumati dhyāyatyāsphānakaṁ dhyānam || <a class='ref vns' id='vns17.41' href='#vns17.41'>Verse 17.41</a></p>
</blockquote>
<p class='endsection'><a class='ref sc' id='sc80' href='#sc80'>SC 80</a>|| iti śrīlalitavistare duṣkaracaryāparivarto nāma saptadaśamo ’dhyāyaḥ ||</p>
<footer>
<p>Based on the edition by P.L. <span class='author'>Vaidya</span>, Darbhanga: The Mithila Institute, <span class='publication-date'>1958</span>, (Buddhist Sanskrit Texts, 1)</p>
<p>Input by members of the <a href='http://www.uwest.edu/sanskritcanon'>Sanskrit Buddhist Input Project</a> of Nagarjuna Institute, Nepal and University of the West, Rosemead, California, USA.</p>
<p>Sutra section, text no. 22.</p>
<p>The transliteration emulates the conventions of Nagari script, so many word boundaries are not marked by blanks.</p>
<p>REFERENCE SYSTEM (added):<br>
Lal_nn.nn = Lalitavistara_parivarta.verse<br>
(Vaidya nn) = pagination of P.L. Vaidya’s edition</p>
<p>Text file sourced from <a href='http://www.sub.uni-goettingen.de/ebene_1/gretil/gretil.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
