<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='lal21' lang='san'>
<header>
<ul>
<li class='division'>Lalitavistaraḥ |</li>
</ul>
<h1>21: māragharṣaṇaparivarta ekaviṁśaḥ</h1>
</header>
<p><a class='ref sc' id='sc1' href='#sc1'>SC 1</a><a class='ref vai' id='vai218' href='#vai218'>Vai 218</a>iti hi bhikṣavo bodhisattvaiścema evaṁrūpā vyūhā bodhisattvasya pūjākarmaṇe bodhimaṇḍe ’bhisaṁkṛtā abhūvan | svayaṁ ca bodhisattvo yāvanto daśasu dikṣvatītānāgatapratyutpannānāṁ buddhānāṁ bhagavatāṁ sarvabuddhakṣetreṣu bodhimaṇḍālaṁkāravyūhāstān sarvāṁstasmin bodhimaṇḍe saṁdarśayati sma ||</p>
<p><a class='ref sc' id='sc2' href='#sc2'>SC 2</a>atha khalu bhikṣavo bodhimaṇḍaniṣaṇṇasya bodhisattvasyaitadabhavat—iha khalu kāmadhātau māraḥ pāpīyānadhipatirīśvaro vaśavartī | naitanmama pratirūpaṁ bhavedyadahaṁ tenāvidito ’nuttarāṁ samyaksaṁbodhimabhisaṁbudhyeyam | yannvahaṁ mārasya pāpīyasaḥ saṁcodanaṁ kuryām | tasmin vijite sarve kāmāvacarā devādayo nigṛhītā bhaviṣyanti | tataśca māraparṣadaḥ pūrvāvaropitakuśalamūlā mārakāyikā devaputrāste mama siṁhavikrīḍitaṁ dṛṣṭvā anuttarāyāṁ samyaksaṁbodhau cittamutpādayiṣyanti ||</p>
<p><a class='ref sc' id='sc3' href='#sc3'>SC 3</a>atha khalu bhikṣavo bodhisattva evamanuvicintya tasyāṁ velāyāṁ bhrūvivarāntarādūrṇākośāt sarvamāramaṇḍalavidhvaṁsanakarīṁ nāmaikāṁ raśmimudasṛjat | yayā raśmyā sarvasmiṁstrisāhasramahāsāhasralokadhātau sarvamārabhavanānyavabhāsya jihmīkṛtāni saṁprakampitāni cābhūvan | sarvaścāyaṁ trisāhasramahāsāhasralokadhāturmahatāvabhāsena sphuṭo ’bhūt | tasyāśca prabhāyā māraḥ pāpīyānidamevaṁ rūpaṁ śabdamaśrauṣīt—</p>
<blockquote class='gatha'>
<p><a class='ref sc' id='sc4' href='#sc4'>SC 4</a>kalpaughacīrṇacarito hyabhiśuddhasattvaḥ śuddhodanasya tanayaḥ pravijahya rājyam |<br>
so nirgato hitakaro hyamṛtābhilāṣī bodhidrumaṁ hyupagato ’dya kuru prayatnam || <a class='ref vns' id='vns21.1' href='#vns21.1'>Verse 21.1</a></p>
<p><a class='ref sc' id='sc5' href='#sc5'>SC 5</a>so tīrṇa ātmana parānapi tārayeyā moceṣyate sa ca parāṁ svayameva muktaḥ |<br>
āśvāsaprāpta sa parānapi cāśvaseyā nirvāpayiṣyati parāṁ parinirvṛtaśca || <a class='ref vns' id='vns21.2' href='#vns21.2'>Verse 21.2</a></p>
<p><a class='ref sc' id='sc6' href='#sc6'>SC 6</a>śūnyāṁ kariṣyati āpāyatrayo ’pyaśeṣāṁ pūrṇāṁ kariṣyati purāṁ suramānuṣāṇām |<br>
dhyānānabhijña paramaṁ amṛtaṁ sukhaṁ ca dāsyatyasau hitakaro amṛtaṁ spṛśitvā || <a class='ref vns' id='vns21.3' href='#vns21.3'>Verse 21.3</a></p>
<p><a class='ref sc' id='sc7' href='#sc7'>SC 7</a>śūnyaṁ kariṣyati puraṁ tava kṛṣṇabandho abalo balo balavihīnu apakṣyapakṣyo |<a class='ref vai' id='vai219' href='#vai219'>Vai 219</a><br>
na jñāsyase kva nu vrajāmi karomi kiṁ vā yada dharmavarṣamabhivarṣi svayaṁ svayaṁbhūḥ || <a class='ref vns' id='vns21.4' href='#vns21.4'>Verse 21.4</a><br>
iti ||</p>
</blockquote>
<p><a class='ref sc' id='sc8' href='#sc8'>SC 8</a>iti hi bhikṣavo māraḥ pāpīyānābhiḥ saṁcodanābhirgāthābhiḥ saṁcoditaḥ san dvātriṁśadākāraṁ svapnamapaśyat | katamad dvātriṁśadākāram? tadyathā—tamasākulaṁ ca svabhavanamapaśyat | rajasākulaṁ cākīrṇaśarkarakaṭhalyaṁ ca svabhavanamapaśyat | bhītatrastodvignaṁ diśo daśa prapalāyamānaṁ cātmānamapaśyat | vibhraṣṭamakuṭamapaviddhakuṇḍalaṁ cātmānamapaśyat | śuṣkoṣṭhagalatālukaṁ cātmānamapaśyat | saṁtaptahṛdayaṁ cātmānamapaśyat | śīrṇapatrapuṣpaphalāni codyānānyapaśyat | apagatajalāḥ pariśuṣkāśca puṣkariṇīrapaśyat | haṁsakroñcamayūrakalaviṅkakuṇālajīvaṁjīvakādīṁśca pakṣigaṇātrchīrṇapakṣānapaśyat | bherīśaṅkhamṛdaṅgapaṭahatuṇavavīṇāvallakītāḍasampādīṁśca vādyabhāṇḍāṁśchinnavichinnān bhūmau nipatitānapaśyat | priyajanaparivārāśca māramutsṛjya dīnamukhā ekānte gatvā pradhyāyantamapaśyat | agramahiṣīṁ ca māriṇīṁ śayanabhraṣṭāṁ dharaṇyāmubhābhyāṁ pāṇibhyāṁ śīrṣamabhipīḍayantīmapaśyat | ye ca te māraputrā vīryavattamāśca balavattamāśca tejavattamāśca prajñāvattamāśca taṁ bodhisattvaṁ bodhimaṇḍavarāgragataṁ namasyanta evamapaśyat | ātmanīyāśca duhitrīrhā tāta hā tāteti krandantyo ’paśyat | malinacailagātraṁ cātmānamapaśyat | avakīrṇapāṁśuśiraskaṁ ca pāṇḍudurvarṇamojopahṛtaṁ cātmānamapaśyat | harmyakūṭāgāragavākṣatoraṇāṁśca rajasāvakīrṇān patato ’paśyat | ye cāsya te senāpatayo yakṣarākṣasakumbhāṇḍagandharvādhipatayaḥ, tān sarvān hastāñśirasi kṛtvā rodantaḥ krandantaḥ palāyamānāṁścāpaśyat | ye ca te kāmāvacareṣu deveṣu devādhipatayaḥ, tadyathā—dhṛtarāṣṭravirūḍhakavirūpākṣavaiśravaṇaśakrasuyāmasaṁtuṣitasunirmitavaśavartiprabhṛtayaḥ, tān sarvāñśuśruṣamāṇān māraḥ pāpīyān sabodhisattvābhimukhānapaśyat | raṇamadhye cāsyāsirvikośo na bhavati sma | vikrośantamaśivaṁ cātmānamapaśyat | svena ca parivāreṇātmānaṁ parityaktamapaśyat | maṅgalapūrṇakumbhāṁśca patitān dvāre ’paśyat | nāradaṁ ca brāhmaṇamamaṅgalyaśabdaṁ śrāvayantamapaśyat | ānanditaṁ ca dauvārikamanānandaśabdaṁ śrāvayantamapaśyat | tamasākulaṁ ca gaganatalamapaśyat | kāmabhavananivāsinīṁ ca śriyaṁ rudantīmapaśyat | svamaiśvaryaṁ cānaiśvaryamapaśyat | svapakṣaṁ cāpakṣamapaśyat | maṇimuktājālāni ca tūṣṇībhūtāni chinnabhinnapatitānyapaśyat | sarvaṁ ca mārabhavanaṁ pracalitamapaśyat | vṛkṣāñchidyamānānniryūhāṁśca patato ’drākṣīt | sarvaṁ ca mārasenāvyūhamabhimukhaṁ pātyamānamapaśyat ||</p>
<p><a class='ref sc' id='sc9' href='#sc9'>SC 9</a>iti hi bhikṣava evaṁ dvātriṁśadākāraṁ māraḥ pāpīyān svapnamapaśyat | sa pratibuddhaḥ san bhītastrastaḥ saṁvignaḥ sarvamantarjanaṁ saṁnipātya sabalapārṣadyasenāpatidauvārikasaṁnipatitāṁśca tān viditvā ābhirgāthābhiradhyabhāṣat—</p>
<blockquote class='gatha'>
<p><a class='ref sc' id='sc10' href='#sc10'>SC 10</a><a class='ref vai' id='vai220' href='#vai220'>Vai 220</a>dṛṣṭvāna tāṁ sa supināṁ namucī dukhārto āmantrayāti suta ye ’pi ca pāriṣadyā |<br>
senāpatiṁ namuci siṁhahanuśca nāmnā sarveṣa teṣa paripṛcchati kṛṣṇabandhuḥ || <a class='ref vns' id='vns21.5' href='#vns21.5'>Verse 21.5</a></p>
<p><a class='ref sc' id='sc11' href='#sc11'>SC 11</a>gāthābhi gītaracito ’dya śruto ’ntarīkṣācchākyeṣu jātu varalakṣaṇacitritāṅgaḥ |<br>
ṣaḍvarṣa duṣkaravratāni caritva ghorā bodhidrumaṁ hyupagataḥ prakuruṣva yatnam || <a class='ref vns' id='vns21.6' href='#vns21.6'>Verse 21.6</a></p>
<p><a class='ref sc' id='sc12' href='#sc12'>SC 12</a>so cedvibuddha svayameva hi bodhisattvo bahusattvakoṭinayutāni vibodhayeta |<br>
śūnyaṁ kariṣyati sa me bhavanaṁ hyaśeṣaṁ yada lapsyate hyamṛtu sparśanaśītibhāvam || <a class='ref vns' id='vns21.7' href='#vns21.7'>Verse 21.7</a></p>
<p><a class='ref sc' id='sc13' href='#sc13'>SC 13</a>hanta vrajāma sahitā mahatā balena ghātema taṁ śramaṇu eku drumendramūle |<br>
udyojayadhva caturaṅgiṇi śīghra senāṁ yadi icchathā mama priyaṁ ma ciraṁ karotha || <a class='ref vns' id='vns21.8' href='#vns21.8'>Verse 21.8</a></p>
<p><a class='ref sc' id='sc14' href='#sc14'>SC 14</a>pratyekabuddhabhi ca arhabhiḥ pūrṇa loko nirvāyamāṇu na balaṁ mama durbalaṁ syāt |<br>
so bhūyu eku jinu bheṣyati dharmarājo gaṇanātivṛttu jinavaṁśu na jātu chidyet || <a class='ref vns' id='vns21.9' href='#vns21.9'>Verse 21.9</a></p>
</blockquote>
<p><a class='ref sc' id='sc15' href='#sc15'>SC 15</a>atha khalu bhikṣavaḥ sārthavāho nāma māraputraḥ, sa māraṁ pāpīyāṁsaṁ gāthābhiradhyabhāṣat—</p>
<blockquote class='gatha'>
<p><a class='ref sc' id='sc16' href='#sc16'>SC 16</a>kiṁ tāt bhinnavadano ’si vivarṇavaktro hṛdayaṁ samutplavati vedhati te ’ṅgamaṅgam |<br>
kiṁ te śrutaṁ athava dṛṣṭu bhaṇāhi śīghraṁ jñāsyāma tattvatu vicintya tathā prayogam || <a class='ref vns' id='vns21.10' href='#vns21.10'>Verse 21.10</a></p>
<p><a class='ref sc' id='sc17' href='#sc17'>SC 17</a>nirmāṇu māru avacī śṛṇu mahya vatsa pāpaṁ mi dṛṣṭu supinaṁ paramaṁ sughoram |<br>
bhāṣeya sarvamiha parṣadi adya śeṣaṁ saṁmūrchitā kṣititale prapateyu yūyam || <a class='ref vns' id='vns21.11' href='#vns21.11'>Verse 21.11</a></p>
</blockquote>
<p><a class='ref sc' id='sc18' href='#sc18'>SC 18</a><a class='ref vai' id='vai221' href='#vai221'>Vai 221</a>sārthavāha āha—</p>
<blockquote class='gatha'>
<p><a class='ref sc' id='sc19' href='#sc19'>SC 19</a>raṇakāli prāpti yadi nāma jayo na doṣaḥ tatraiva yastu nihato bhavate sa doṣaḥ |<br>
svapnāntare tu yadi īdṛśa te nimittā śreyo upekṣa ma raṇe paribhāvu gacchet || <a class='ref vns' id='vns21.12' href='#vns21.12'>Verse 21.12</a></p>
</blockquote>
<p><a class='ref sc' id='sc20' href='#sc20'>SC 20</a>māro ’bravīt—</p>
<blockquote class='gatha'>
<p><a class='ref sc' id='sc21' href='#sc21'>SC 21</a>vyavasāyabuddhi puruṣasya raṇe prasiddhi avalambya dhairya sukṛtaṁ yadi no jayaṁ syāt |<br>
kā tasya śakti mama dṛṣṭi sapāriṣadyaṁ notthātu mahya caraṇe śirasā prapattum || <a class='ref vns' id='vns21.13' href='#vns21.13'>Verse 21.13</a></p>
</blockquote>
<p><a class='ref sc' id='sc22' href='#sc22'>SC 22</a>sārthavāha āha—</p>
<blockquote class='gatha'>
<p><a class='ref sc' id='sc23' href='#sc23'>SC 23</a>vistīrṇamasti hi balaṁ ca sudurbalaṁ ca astyeka śūru balavāṁśca raṇaṁjahaśca |<br>
khadyotakairyadi bhavettrisahasra pūrṇā eko ravirgrasati niṣprabhatāṁ karoti || <a class='ref vns' id='vns21.14' href='#vns21.14'>Verse 21.14</a></p>
</blockquote>
<p><a class='ref sc' id='sc24' href='#sc24'>SC 24</a>api ca |</p>
<blockquote class='gatha'>
<p><a class='ref sc' id='sc25' href='#sc25'>SC 25</a>yasya mānaśca mohaśca mīmāṁsā ca na vidyate |<br>
viloma yadi vidvāṁso nāsau śakyaścikitsitum || <a class='ref vns' id='vns21.15' href='#vns21.15'>Verse 21.15</a></p>
</blockquote>
<p><a class='ref sc' id='sc26' href='#sc26'>SC 26</a>iti hi bhikṣavo māraḥ pāpīyān sārthavāhasya vacanamakṛtvā mahatīṁ caturaṅginīṁ senāmudyojayati sma mahābalaraṇaśauṇḍāṁ bhīṣaṇāṁ romaharṣaṇīmadṛṣṭāśrutapūrvāṁ devamanuṣyairbahuvidhamukhavikārakoṭinayutaśatasahasravikāraprakārāṁ bhujagaśatasahasrakaracaraṇakuṭilapariveṣṭitaśarīrāṁ asidhanuśaraśaktitomarakuṭhārapaṭṭisabhuśuṇḍimusaladaṇḍapāśagadācakravajrakaṇayadharāṁ varavarmakavacavarmitaśarīrāṁ viparītaśiraḥkaracaraṇanayanāṁ jvalitaśironayanavadanāṁ duḥsaṁsthitodarapāṇipādamugratejovadanāṁ paramavikṛtavadanadarśanāṁ vikarālavikṛtadaṁṣṭrāṁ ghanabahuvipulapralambajihvāṁ suṇḍikakiliñjasadṛśajihvāṁ jvalanasadṛśakṛṣṇasarpaviṣapūrṇaraktanetrām | keciddhi tatrāśīviṣān vamanti sma | kecitkaratalairāśīviṣān parigṛhya bhakṣayanti sma | garuḍā iva sāgarādabhyutkṣipya kecinnaramāṁsarudhirakaracaraṇaśiroyakṛdantrapurīṣādīṁśca bhakṣayanti sma | kecijjvalitapiṅgalakṛṣṇanīlaraktakadrukarālavicitrarūpāḥ | kecidvikṛtakūpaprajvalitotpāṭitavikṛtakaṭākṣāḥ | kecitparivṛttajvalitavikṛtanayanāḥ |<a class='ref vai' id='vai222' href='#vai222'>Vai 222</a> kecijjvalitān parvatān parigṛhya salīlamapareṣu parvateṣu abhirūḍhā āgacchanti sma | kecitsamūlān vṛkṣānutpāṭya bodhisattvābhimukhā abhidhāvanti sma | kecidajakaṇaśūrpakarṇahastikarṇalambakarṇavarāhakarṇāḥ | kecid vṛkakarṇāḥ | keciddakodariṇo durbalakāyā asthikaṅkālasaṁghāṭamabhinirmāya bhagnanāsāḥ kumbhodarāḥ karoṭapādā ucchuṣkatvagmāṁsarudhirāḥ chinnakarṇanāsākaracaraṇanayanottamāṅgāḥ | kecidrudhirapipāsayā śirāṁsi parasparaṁ nikṛntanti sma | keciddhrinnavikṛtabhairavarūkṣasvarāḥ phutphutkārapicutkāraphuluphuluprakṣveḍitāni kurvanti sma | kecidāhuḥ—āharata haratābhihanata hanata bandhata gṛhṇata chindata bhindata mathayatotkṣipata nāśayatemaṁ śramaṇaṁ gautamaṁ sārdhaṁ drameṇeti bruvanti sma | kecidbheruṇḍakaśṛgālasūkaragardabhagohastyaśvoṣṭrakharamahiṣaśaśacamarakhaḍgaśarabhanānāpratibha—yaraudravikṛtavaktrāḥ | kecitsiṁhavyāghraṛkṣavarāhavānaradvīpibiḍālachāgalorabhrasarpanakulamatsyamakaraśiśumārakūrmakāka—gṛghrolūkagaruḍādisadṛśātmabhāvāḥ | kecidvirūparūpāḥ | kecidekaśīrṣā dviśīrṣā yāvacchatasahasraśīrṣāḥ | kecidaśīrṣāḥ | kecidekabhujā yāvacchatasahasrabhujāḥ | kecidabhujāḥ | kecidekapādakāḥ | kecidyāvacchatasahasrapādāḥ | kecidapādakāḥ | kecitkarṇamukhanāsikākṣinābhisrotobhirāśīviṣānniścārayanti sma | kecidasidhanuśaraśaktipaṭṭiśaparaśucakratomarakaṇayavajrabhuśuṇḍibhindipālādīni nānāpraharaṇāni bhrāmayanto nṛtyanto bodhisattvaṁ saṁtarjayanti sma | kecinnarāṅgulīśchitvā mālāguṇān kṛtvā dhārayanti sma | kecicchirobhirasthikarakāñchīrṣakaṭāhakāṁśca mālāguṇamiva kṛtvā dhārayanti sma | kecidāśiviṣapariveṣṭitaśarīrāḥ | kecicchīrṣakaṭāhakān parigṛhya hastyaśvoṣṭragogardabhamahiṣārūḍhāḥ | kecidadhaḥśirasa ūrdhvapādāḥ | kecitsūcīromāṇaḥ | kecidgogardabhavarāhanakulachāgalorabhrabiḍālakapivṛkaśṛgālaromāṇaḥ āśīviṣān vamanto ’yoguḍāni nirgaranto dhūmaketūnutsṛjanto jvalitatāmralohavarṣaṁ pravarṣanto vidyudvarṣān kṣipanto vajrāśaniṁ pramuñcantastaptāmayovālikāṁ pravarṣantaḥ kālameghān saṁjanayanto vātavṛṣṭimutpādayantaḥ śarameghavarṣānutsṛjantaḥ kālarātriṁ darśayanto rāvaṁ saṁjanayanto bodhisattvamabhidhāvanti sma | kecitpāśān bhrāmayanto mahāparvatān prapātayanto mahāsāgarān kṣobhayanto laṅghayanto mahāparvatāṁścālayanto meruṁ parvatarājaṁ vidhāvantaḥ palāyamānā vikṣipanto ’ṅgapratyaṅgāni bhrāmayantaḥ śarīrāṇi hasanto mahāhāsyāni urāṁsi prasphoṭayantaḥ urāṁsi tāḍayantaḥ keśāṁsi dhunvantaḥ pītamukhāni ca nīlaśarīrā jvalitaśirasa ūrdhvakeśā itastato vegena paridhāvanto bherūṇḍākṣāśca bodhisattvaṁ vibhīṣayanti sma | jīrṇāḥ striyaśca rudantyo bodhisattvamupasaṁkramyaivaṁ vadanti sma—aho putra, hā mama putra, uttiṣṭhottiṣṭha, śīghraṁ prapalāyasva | rākṣasarūpāḥ piśācarūpāḥ kāṇakhañjadurbalāśca pretāḥ kṣutkṣāmākṣā urdhvabāhavo vikṛtāsyāḥ krandanto bhayamupadarśayantastrāsaṁ saṁjanayanto bodhisattvasya purato ’bhidhāvanti sma | tayā caivarūpayā mārasenayā samuditayā samantādaśītiryojanānyāyāmena vistāreṇa sphuṭamabhūt | yathā caikasya mārasyaivaṁ koṭīśatānāṁ trisāhasraparyāpannānāṁ mārāṇāṁ pāpīyasāṁ senābhistiryagūrdhvaṁ ca parisphuṭamabhūt ||</p>
<p><a class='ref sc' id='sc27' href='#sc27'>SC 27</a><a class='ref vai' id='vai223' href='#vai223'>Vai 223</a>tatredamucyate—</p>
<blockquote class='gatha'>
<p><a class='ref sc' id='sc28' href='#sc28'>SC 28</a>yakṣakumbhāṇḍamahoragarūpāḥ rākṣasapretapiśācakarūpāḥ |<br>
yattaka loki virūpa suraudrāḥ sarvi ta nirmita tatra śaṭhebhiḥ || <a class='ref vns' id='vns21.16' href='#vns21.16'>Verse 21.16</a></p>
<p><a class='ref sc' id='sc29' href='#sc29'>SC 29</a>ekaśirā dviśirā triśirāśca yāvatsahasraśirā bahuvaktrāḥ |<br>
ekabhujā dvibhujā tribhujāśca yāvatsahasrabhujā bahubhujāḥ |<br>
ekapadā dvipadā tripadāśca yāvatsahasrapadā bahu anye || <a class='ref vns' id='vns21.17' href='#vns21.17'>Verse 21.17</a></p>
<p><a class='ref sc' id='sc30' href='#sc30'>SC 30</a>nīlamukhāni ca pītaśarīrā pītamukhāni ca nīlaśarīrā |<br>
anyamukhāni ca anyaśarīrāḥ ekamupāgatu kiṁkarasainyam || <a class='ref vns' id='vns21.18' href='#vns21.18'>Verse 21.18</a></p>
<p><a class='ref sc' id='sc31' href='#sc31'>SC 31</a>vātu pravāyati varṣati varṣaṁ vidyusahasraśatāni patanti |<br>
deva guḍāyati vṛkṣa luḍanti bodhivaṭasya na īryati patram || <a class='ref vns' id='vns21.19' href='#vns21.19'>Verse 21.19</a></p>
<p><a class='ref sc' id='sc32' href='#sc32'>SC 32</a>varṣati deva pravarṣati varṣaṁ ogha vahanti jalākulabhūmim |<br>
īdṛśa bhīṣaṇikā bahurāśī yatra acetana vṛkṣa patanti || <a class='ref vns' id='vns21.20' href='#vns21.20'>Verse 21.20</a></p>
<p><a class='ref sc' id='sc33' href='#sc33'>SC 33</a>dṛṣṭva ca tānatibhīṣaṇarūpāṁ sarvi visaṁsthita rūpavirūpāṁ |<br>
śrīguṇalakṣaṇatejadharasyā cittu na kampati meru yathaiva || <a class='ref vns' id='vns21.21' href='#vns21.21'>Verse 21.21</a></p>
<p><a class='ref sc' id='sc34' href='#sc34'>SC 34</a>māyasamāṁstatha svapnasamāṁśca abhranibhāṁ samudīkṣati dharmāṁ |<br>
īdṛśa dharmanayaṁ vimṛṣanto susthitu dhyāyati saṁsthitu dharme || <a class='ref vns' id='vns21.22' href='#vns21.22'>Verse 21.22</a></p>
<p><a class='ref sc' id='sc35' href='#sc35'>SC 35</a><a class='ref vai' id='vai224' href='#vai224'>Vai 224</a>yasya bhaveta ahaṁ ti mameti bhāva samucchrayi tattvaniviṣṭāḥ |<br>
so bibhiyādabuddheḥ sthitu grāhe ātmani saṁbhrami gaccha nirīkṣya || <a class='ref vns' id='vns21.23' href='#vns21.23'>Verse 21.23</a></p>
<p><a class='ref sc' id='sc36' href='#sc36'>SC 36</a>śākyasutastu svabhāvamabhāvaṁ dharma pratītya samutthita buddhā |<br>
gaganopamacittu suyukto na bhramate sabalaṁ śaḍha dṛṣṭvā || <a class='ref vns' id='vns21.24' href='#vns21.24'>Verse 21.24</a></p>
</blockquote>
<p><a class='ref sc' id='sc37' href='#sc37'>SC 37</a>iti hi bhikṣavo mārasya pāpīyasaḥ putrasahasram | tatra ye māraputrā bodhisattve ’bhiprasannāḥ sārthavāhapūrvaṁgamāḥ, te mārasya dakṣiṇe pārśve sthitā abhūvan | ye mārapākṣikāḥ, te vāme pārśve sthitā abhuvan mārasya pāpīyasaḥ | tatra māraḥ pāpīyāṁstān svān putrānāmantrayate sma—kīdṛśena balena vayaṁ bodhisattvaṁ dharṣayiṣyāmaḥ? tatra dakṣiṇe pārśve sārthavāho nāma māraputraḥ | sa pitaraṁ gāthayā pratyabhāṣat—</p>
<blockquote class='gatha'>
<p><a class='ref sc' id='sc38' href='#sc38'>SC 38</a>suptaṁ prabodhayitumicchati pannagendraṁ suptaṁ prabodhayitumicchati yo gajendram |<br>
suptaṁ prabodhayitumicchati yo mṛgendraṁ suptaṁ prabodhayitumicchati so narendram || <a class='ref vns' id='vns21.25' href='#vns21.25'>Verse 21.25</a></p>
</blockquote>
<p><a class='ref sc' id='sc39' href='#sc39'>SC 39</a>vāme pārśve durmatirnāma māraputraḥ sa evamāha—</p>
<blockquote class='gatha'>
<p><a class='ref sc' id='sc40' href='#sc40'>SC 40</a>saṁprekṣaṇena hṛdayānyabhisaṁsphuṭanti lokeṣu sāra mahatāmapi pādapānām |<br>
kā śaktirasti mama dṛṣṭihatasya tasya saṁjīvituṁ jagati mṛtyuhatasya vāstu || <a class='ref vns' id='vns21.26' href='#vns21.26'>Verse 21.26</a></p>
</blockquote>
<p><a class='ref sc' id='sc41' href='#sc41'>SC 41</a>dakṣiṇe madhuranirghoṣo nāmāha—</p>
<blockquote class='gatha'>
<p><a class='ref sc' id='sc42' href='#sc42'>SC 42</a>vṛkṣeṣu sāra ka ihāsti tato bravīṣi dṛṣṭvā bhinanmi manujeṣvatha kā avasthā |<br>
meruṁ giriṁ yadi bhinatsi nirīkṣaṇena naivāsya tubhya nayanebhi hatonmiṣeran || <a class='ref vns' id='vns21.27' href='#vns21.27'>Verse 21.27</a></p>
</blockquote>
<p><a class='ref sc' id='sc43' href='#sc43'>SC 43</a>api ca |</p>
<blockquote class='gatha'>
<p><a class='ref sc' id='sc44' href='#sc44'>SC 44</a>yaḥ sāgaraṁ taritumicchati vai bhujābhyāṁ toyaṁ ca tasya pibituṁ manujeṣvasantu |<br>
śakyaṁ bhavedidamatastu vadāmi duḥkhaṁ yastasya vaktramabhito ’pyamalaṁ nirīkṣet || <a class='ref vns' id='vns21.28' href='#vns21.28'>Verse 21.28</a></p>
</blockquote>
<p><a class='ref sc' id='sc45' href='#sc45'>SC 45</a><a class='ref vai' id='vai225' href='#vai225'>Vai 225</a>vāme śatabāhurnāmāha—</p>
<blockquote class='gatha'>
<p><a class='ref sc' id='sc46' href='#sc46'>SC 46</a>mameha dehesmi śataṁ bhujānāṁ kṣipāmi caikena śataṁ śarāṇām |<br>
bhinanmi kāyaṁ śramaṇasya tāta sukhī bhava tvaṁ vraja mā vilamba || <a class='ref vns' id='vns21.29' href='#vns21.29'>Verse 21.29</a></p>
</blockquote>
<p><a class='ref sc' id='sc47' href='#sc47'>SC 47</a>dakṣiṇe subuddhirāha—</p>
<blockquote class='gatha'>
<p><a class='ref sc' id='sc48' href='#sc48'>SC 48</a>śataṁ bhujānāṁ yadi ko viśeṣo bhujā kimarthaṁ na bhavanti romāḥ |<br>
bhujaikamekena tathaiva śūlāḥ taiścāpi kuryānna hi tasya kiṁcit || <a class='ref vns' id='vns21.30' href='#vns21.30'>Verse 21.30</a></p>
</blockquote>
<p><a class='ref sc' id='sc49' href='#sc49'>SC 49</a>kiṁ kāraṇam?</p>
<blockquote class='gatha'>
<p><a class='ref sc' id='sc50' href='#sc50'>SC 50</a>maitrāvatastasya muneḥ śarīre viṣaṁ na śastraṁ kramate na cāgniḥ |<br>
kṣiptāni śastrāṇi vrajanti puṣpatāṁ maitrī hi lokottarabhāvi tasya || <a class='ref vns' id='vns21.31' href='#vns21.31'>Verse 21.31</a></p>
</blockquote>
<p><a class='ref sc' id='sc51' href='#sc51'>SC 51</a>api ca |</p>
<blockquote class='gatha'>
<p><a class='ref sc' id='sc52' href='#sc52'>SC 52</a>divi bhuvi ca jale ca ye balāḍhyāḥ asiparaśugharāśca guhyakā narā vā |<br>
kṣamabalamimu prāpya te narendraṁ prabalabalālpabalā bhavanti sarve || <a class='ref vns' id='vns21.32' href='#vns21.32'>Verse 21.32</a></p>
</blockquote>
<p><a class='ref sc' id='sc53' href='#sc53'>SC 53</a>vāme ugratejā āha—</p>
<blockquote class='gatha'>
<p><a class='ref sc' id='sc54' href='#sc54'>SC 54</a>antargato ’haṁ dhakṣyāmi praviśyāsya tanuṁ śubhām |<br>
vṛkṣaṁ sakoṭaraṁ śuṣkaṁ dāvāgniriva sūkṣmataḥ || <a class='ref vns' id='vns21.33' href='#vns21.33'>Verse 21.33</a></p>
</blockquote>
<p><a class='ref sc' id='sc55' href='#sc55'>SC 55</a>dakṣiṇe sunetra āha—</p>
<blockquote class='gatha'>
<p><a class='ref sc' id='sc56' href='#sc56'>SC 56</a>meruṁ dahestvaṁ yadi vāpi kṛtsnaṁ praviśya cāntargatu medinīṁ vā |<br>
dagdhuṁ na śakyaḥ sa hi vajrabuddhiḥ tvatsaṁnibhairvālikagaṅgatulyaiḥ || <a class='ref vns' id='vns21.34' href='#vns21.34'>Verse 21.34</a></p>
</blockquote>
<p><a class='ref sc' id='sc57' href='#sc57'>SC 57</a>api ca |</p>
<blockquote class='gatha'>
<p><a class='ref sc' id='sc58' href='#sc58'>SC 58</a>caleyurgirayaḥ sarve kṣayaṁ gacchenmahodadhiḥ |<br>
candrasūryau patedbhūmau mahī ca vilayaṁ vrajet || <a class='ref vns' id='vns21.35' href='#vns21.35'>Verse 21.35</a></p>
<p><a class='ref sc' id='sc59' href='#sc59'>SC 59</a><a class='ref vai' id='vai226' href='#vai226'>Vai 226</a>lokasyārthe kṛtārambhaḥ pratijñākṛtaniścayaḥ |<br>
aprāpyaiṣa varāṁ bodhiṁ notthāsyati mahādrumāt || <a class='ref vns' id='vns21.36' href='#vns21.36'>Verse 21.36</a></p>
</blockquote>
<p><a class='ref sc' id='sc60' href='#sc60'>SC 60</a>vāme dīrghabāhurgarvita āha—</p>
<blockquote class='gatha'>
<p><a class='ref sc' id='sc61' href='#sc61'>SC 61</a>ālayaṁ candrasūryāṇāṁ nakṣatrāṇāṁ ca sarvaśaḥ |<br>
pāṇināhaṁ pramardāmi taveha bhavane sthitaḥ || <a class='ref vns' id='vns21.37' href='#vns21.37'>Verse 21.37</a></p>
<p><a class='ref sc' id='sc62' href='#sc62'>SC 62</a>caturbhyaḥ sāgarebhyaśca jalaṁ gṛhṇāmi līlayā |<br>
taṁ gṛhya śramaṇaṁ tāta sāgarasya paraṁ kṣipe || <a class='ref vns' id='vns21.38' href='#vns21.38'>Verse 21.38</a></p>
<p><a class='ref sc' id='sc63' href='#sc63'>SC 63</a>tiṣṭhatāṁ tāta seneyaṁ mā tvaṁ śokārdito bhava |<br>
sabodhivṛkṣamutpāṭya kṣepsye pāṇyā diśo daśa || <a class='ref vns' id='vns21.39' href='#vns21.39'>Verse 21.39</a></p>
</blockquote>
<p><a class='ref sc' id='sc64' href='#sc64'>SC 64</a>dakṣiṇe prasādapratilabdha āha—</p>
<blockquote class='gatha'>
<p><a class='ref sc' id='sc65' href='#sc65'>SC 65</a>sadevāsuragandharvāṁ sasāgaranagāṁ mahīm |<br>
tvaṁ marditāṁ prakuryāśca pāṇibhyāṁ madagarvitaḥ || <a class='ref vns' id='vns21.40' href='#vns21.40'>Verse 21.40</a></p>
<p><a class='ref sc' id='sc66' href='#sc66'>SC 66</a>tvadvidhānāṁ sahasrāṇi gaṅgāvālikayā samāḥ |<br>
romaṁ tasya na cāleyurbodhisattvasya dhīmataḥ || <a class='ref vns' id='vns21.41' href='#vns21.41'>Verse 21.41</a></p>
</blockquote>
<p><a class='ref sc' id='sc67' href='#sc67'>SC 67</a>vāme bhayaṁkara āha—</p>
<blockquote class='gatha'>
<p><a class='ref sc' id='sc68' href='#sc68'>SC 68</a>bhayaṁ hi te tāta bhṛśaṁ kimarthaṁ senāya madhye kimavasthitasya |<br>
senā na tasyāsti kutaḥ sahāyāḥ kasmādbhayaṁ te bhavatīha tasmāt || <a class='ref vns' id='vns21.42' href='#vns21.42'>Verse 21.42</a></p>
</blockquote>
<p><a class='ref sc' id='sc69' href='#sc69'>SC 69</a>dakṣiṇa ekāgramatirāha—</p>
<blockquote class='gatha'>
<p><a class='ref sc' id='sc70' href='#sc70'>SC 70</a>yūthaṁ na loke ’sti śaśīravīnāṁ na cakravartī na ca kesarīṇām |<br>
na bodhisattvāniha tāta yūthaṁ ekaḥ samartho namuciṁ nihantum || <a class='ref vns' id='vns21.43' href='#vns21.43'>Verse 21.43</a></p>
</blockquote>
<p><a class='ref sc' id='sc71' href='#sc71'>SC 71</a>vāme ’vatāraprekṣyāha—</p>
<blockquote class='gatha'>
<p><a class='ref sc' id='sc72' href='#sc72'>SC 72</a>na śaktiśūlā na gadā na khaṅgāḥ na hastino ’śvā na rathā na pattiḥ |<br>
taṁ śauṇḍamekaṁ śramaṇaṁ niṣaṇṇaṁ hansye ’dya mā saṁbhrama tāta kiṁci || <a class='ref vns' id='vns21.44' href='#vns21.44'>Verse 21.44</a></p>
</blockquote>
<p><a class='ref sc' id='sc73' href='#sc73'>SC 73</a><a class='ref vai' id='vai227' href='#vai227'>Vai 227</a>dakṣiṇe puṇyālaṁkāra āha—</p>
<blockquote class='gatha'>
<p><a class='ref sc' id='sc74' href='#sc74'>SC 74</a>nārāyaṇasya yatha kāya achedyabhedyo kṣāntibalaiḥ kavacito dṛḍhavīryakhaṅgaḥ |<br>
trivimokṣavāhanasi prajñadhanuḥ sa tāta puṇyābalena sa hi jeṣyati mārasenām || <a class='ref vns' id='vns21.45' href='#vns21.45'>Verse 21.45</a></p>
</blockquote>
<p><a class='ref sc' id='sc75' href='#sc75'>SC 75</a>vāme ’nivartyāha—</p>
<blockquote class='gatha'>
<p><a class='ref sc' id='sc76' href='#sc76'>SC 76</a>na nivartate tṛṇagataḥ pradahan davāgniḥ kṣiptaṁ śaro na ca nivartati śikṣitena |<br>
vajraṁ nabhe nipatitaṁ na nivartate ca na sthānamasti mama śākyasutaṁ hyajitvā || <a class='ref vns' id='vns21.46' href='#vns21.46'>Verse 21.46</a></p>
</blockquote>
<p><a class='ref sc' id='sc77' href='#sc77'>SC 77</a>dakṣiṇe dharmakāma āha—</p>
<blockquote class='gatha'>
<p><a class='ref sc' id='sc78' href='#sc78'>SC 78</a>ārdraṁ tṛṇaṁ prāpya nivartate ’gniḥ girikūṭamāsādya nivartate śaraḥ |<br>
vajraṁ mahīṁ prāpya adhaḥ prayāti aprāpya śāntamamṛtaṁ na nivartate ayam || <a class='ref vns' id='vns21.47' href='#vns21.47'>Verse 21.47</a></p>
</blockquote>
<p><a class='ref sc' id='sc79' href='#sc79'>SC 79</a>kiṁ kāraṇam?</p>
<blockquote class='gatha'>
<p><a class='ref sc' id='sc80' href='#sc80'>SC 80</a>śakya tāt antarīkṣe lekhyacitra citrituṁ yāvanti keci sarva sattva ekacitta sthāpitum |<br>
candrāsūrya mārutaṁ ca śakya pāśa bandhituṁ na bodhisattva śakya tāta bodhimaṇḍi cālitum || <a class='ref vns' id='vns21.48' href='#vns21.48'>Verse 21.48</a></p>
</blockquote>
<p><a class='ref sc' id='sc81' href='#sc81'>SC 81</a>vāme ’nupaśānta āha—</p>
<blockquote class='gatha'>
<p><a class='ref sc' id='sc82' href='#sc82'>SC 82</a>dṛṣṭīviṣeṇa mahatā pradahāmi meruṁ bhasmīkaromi salilaṁ ca mahodadhīnām |<br>
bodhiṁ ca paśya śramaṇaṁ ca ahaṁ hi tāta dṛṣṭyā yathādya ubhayaṁ hi karomi bhasmam || <a class='ref vns' id='vns21.49' href='#vns21.49'>Verse 21.49</a></p>
</blockquote>
<p><a class='ref sc' id='sc83' href='#sc83'>SC 83</a>dakṣiṇe siddhārtha āha—</p>
<blockquote class='gatha'>
<p><a class='ref sc' id='sc84' href='#sc84'>SC 84</a>viṣeṇa pūrṇo yadi vaiṣa sarvo bhavettrisāhasravaraḥ pradīptaḥ |<br>
nirīkṣaṇādeva guṇākarasya sunirviṣatvaṁ viṣamabhyupeyāt || <a class='ref vns' id='vns21.50' href='#vns21.50'>Verse 21.50</a></p>
<p><a class='ref sc' id='sc85' href='#sc85'>SC 85</a><a class='ref vai' id='vai228' href='#vai228'>Vai 228</a>viṣāṇamugraṁ tribhaveha yacca rāgaśca doṣaśca tathaiva mohaḥ |<br>
te tasya kāye ca tathaiva citte nabhe yathā paṅkarajo na santi || <a class='ref vns' id='vns21.51' href='#vns21.51'>Verse 21.51</a></p>
</blockquote>
<p><a class='ref sc' id='sc86' href='#sc86'>SC 86</a><span class='gap'><span class='gap'>+ ++ +</span></span>tasmānnivartāmaha tāta sarve || <a class='ref vns' id='vns21.52' href='#vns21.52'>Verse 21.52</a></p>
<p><a class='ref sc' id='sc87' href='#sc87'>SC 87</a>vāme ratilolo nāmāha—</p>
<blockquote class='gatha'>
<p><a class='ref sc' id='sc88' href='#sc88'>SC 88</a>ahu tūryasahasra pravāditaiḥ apsarakoṭisahasra alaṁkṛtaiḥ |<br>
lobhayitvana neṣyi purottamaṁ kāmaratiṁ hi karomi vaśe tava || <a class='ref vns' id='vns21.53' href='#vns21.53'>Verse 21.53</a></p>
</blockquote>
<p><a class='ref sc' id='sc89' href='#sc89'>SC 89</a>dakṣiṇe dharmaratirāha—</p>
<blockquote class='gatha'>
<p><a class='ref sc' id='sc90' href='#sc90'>SC 90</a>dharmaratī sada tasya ratīhā dhyānaratī amṛtārtharatiśca |<br>
sattvapramokṣaṇa maitraratiśca rāgaratiṁ sa ratiṁ na karoti || <a class='ref vns' id='vns21.54' href='#vns21.54'>Verse 21.54</a></p>
</blockquote>
<p><a class='ref sc' id='sc91' href='#sc91'>SC 91</a>vāme vātajavo nāmāha—</p>
<blockquote class='gatha'>
<p><a class='ref sc' id='sc92' href='#sc92'>SC 92</a>javenahaṁ candraravī graseyaṁ pravāyamānaṁ gagane ca vāyum |<br>
adyaiva tāta śramaṇaṁ gṛhītvā prāsasya muṣṭiṁ vikirāmi vāyum || <a class='ref vns' id='vns21.55' href='#vns21.55'>Verse 21.55</a></p>
</blockquote>
<p><a class='ref sc' id='sc93' href='#sc93'>SC 93</a>dakṣiṇe ’calamatirnāma māraputraḥ, sa evamāha—</p>
<blockquote class='gatha'>
<p><a class='ref sc' id='sc94' href='#sc94'>SC 94</a>yathā tavaiṣo javavega ugraḥ tadvadyadi syātsuramānuṣāṇām |<br>
sarve samagrāpi na te samarthāḥ kartuṁ rujāmapratipudgalasya || <a class='ref vns' id='vns21.56' href='#vns21.56'>Verse 21.56</a></p>
</blockquote>
<p><a class='ref sc' id='sc95' href='#sc95'>SC 95</a>vāme brahmamatirāha—</p>
<blockquote class='gatha'>
<p><a class='ref sc' id='sc96' href='#sc96'>SC 96</a>syāttādṛśānāmapi vṛndamugraṁ kuryānna kiṁcittava mānaghātam |<br>
prāgeva saikaḥ prakaroti kiṁ te vṛndena sādhyanti hi sarvakāryā || <a class='ref vns' id='vns21.57' href='#vns21.57'>Verse 21.57</a></p>
</blockquote>
<p><a class='ref sc' id='sc97' href='#sc97'>SC 97</a><a class='ref vai' id='vai229' href='#vai229'>Vai 229</a>dakṣiṇe siṁhamatirāha—</p>
<blockquote class='gatha'>
<p><a class='ref sc' id='sc98' href='#sc98'>SC 98</a>na siṁhavṛndaṁ bhuvi dṛṣṭapūrvaṁ dṛṣṭīviṣāṇāṁ api nāsti vṛndam |<br>
tejasvināṁ satyaparākramāṇāṁ puruṣarṣabhāṇāṁ api nāsti vṛndam || <a class='ref vns' id='vns21.58' href='#vns21.58'>Verse 21.58</a></p>
</blockquote>
<p><a class='ref sc' id='sc99' href='#sc99'>SC 99</a>vāme sarvacaṇḍālo nāmāha—</p>
<blockquote class='gatha'>
<p><a class='ref sc' id='sc100' href='#sc100'>SC 100</a>na te śrutā tāta giro ’bhidīptā yathā nadante tanayāstaveme |<br>
vīryeṇa vegena balena yuktā vrajāma śīghraṁ śramaṇaṁ nihantum || <a class='ref vns' id='vns21.59' href='#vns21.59'>Verse 21.59</a></p>
</blockquote>
<p><a class='ref sc' id='sc101' href='#sc101'>SC 101</a>dakṣiṇe siṁhanādī nāmāha—</p>
<blockquote class='gatha'>
<p><a class='ref sc' id='sc102' href='#sc102'>SC 102</a>bahavaḥ śṛgālā hi vanāntareṣu nadanti nādānna satīha siṁhe |<br>
te siṁhanādaṁ tu niśāmya bhīmaṁ trastā palāyanti diśo daśāsu || <a class='ref vns' id='vns21.60' href='#vns21.60'>Verse 21.60</a></p>
<p><a class='ref sc' id='sc103' href='#sc103'>SC 103</a>māraurasāstadvadamī apaṇḍitāḥ aśrutva nādaṁ puruṣottamasya |<br>
nadanti tāvatsvamatā ’tighṛṣṭā manuṣyasiṁhe nadite na santi || <a class='ref vns' id='vns21.61' href='#vns21.61'>Verse 21.61</a></p>
</blockquote>
<p><a class='ref sc' id='sc104' href='#sc104'>SC 104</a>vāmātpārśvādduścintitacintyāha—</p>
<blockquote class='gatha'>
<p><a class='ref sc' id='sc105' href='#sc105'>SC 105</a>yaccintayāmi tadihāśu bhoti kathaṁ na eṣo ima vīkṣate ca |<br>
mūḍho na eṣo anabhijña kiṁ vā yadutthihitvā na palāyate laghum || <a class='ref vns' id='vns21.62' href='#vns21.62'>Verse 21.62</a></p>
</blockquote>
<p><a class='ref sc' id='sc106' href='#sc106'>SC 106</a>dakṣiṇātpārśvātsucintitārtho nāmāha—</p>
<blockquote class='gatha'>
<p><a class='ref sc' id='sc107' href='#sc107'>SC 107</a>mūḍho na vāyaṁ aparākramo vā yuṣmaiva mūḍhāśca asaṁyatāśca |<br>
na yuṣmi jānātha imasya vīryaṁ prajñābalenāsya jitāḥ stha sarve || <a class='ref vns' id='vns21.63' href='#vns21.63'>Verse 21.63</a></p>
<p><a class='ref sc' id='sc108' href='#sc108'>SC 108</a>mārātmajānāṁ yatha gaṅgavālikā etena vīryeṇa yathaiva yūyam |<a class='ref vai' id='vai230' href='#vai230'>Vai 230</a><br>
romasya ekaṁ na samartha cālituṁ prāgeva yaścintayi ghātayiṣye || <a class='ref vns' id='vns21.64' href='#vns21.64'>Verse 21.64</a></p>
<p><a class='ref sc' id='sc109' href='#sc109'>SC 109</a>mā yūyamatra kṣiṇuyāta mānasaṁ prasannacitā bhavathā sagauravāḥ |<br>
nivartayā mā prakarotha vigrahaṁ bhaviṣyate ’sau tribhavesmi rājā || <a class='ref vns' id='vns21.65' href='#vns21.65'>Verse 21.65</a></p>
</blockquote>
<p><a class='ref sc' id='sc110' href='#sc110'>SC 110</a>peyālam | evaṁ te sarve māraputrāḥ paripurṇaṁ putrasahasraṁ śuklapākṣikāśca kṛṣṇapākṣikāśca māraṁ pāpīyāṁsaṁ pṛthakpṛthaggāthābhiradhyabhāṣanta ||</p>
<p><a class='ref sc' id='sc111' href='#sc111'>SC 111</a>atha khalu bhadraseno nāma mārasya pāpīyasaḥ senāpatiḥ, sa māraṁ pāpīyasaṁ gāthābhiradhyabhāṣata—</p>
<blockquote class='gatha'>
<p><a class='ref sc' id='sc112' href='#sc112'>SC 112</a>ye te tavānuyātrāḥ śakro lokapālāśca kinnaragaṇāśca |<br>
asurendrā garuḍendrāḥ kṛtāñjalipuṭāḥ praṇata tasmai || <a class='ref vns' id='vns21.66' href='#vns21.66'>Verse 21.66</a></p>
<p><a class='ref sc' id='sc113' href='#sc113'>SC 113</a>kiṁ punaranānuyātrā brahmā ābhāsvarāśca suraputrāḥ |<br>
devāśca śuddhāvāsakāste ’pi ca sarve praṇata tasmai || <a class='ref vns' id='vns21.67' href='#vns21.67'>Verse 21.67</a></p>
<p><a class='ref sc' id='sc114' href='#sc114'>SC 114</a>ye ca taveme putrāḥ prajñāmeghāvinaśca balinaśca |<br>
te bodhisattvahṛdayaṁ anupraviṣṭā namasyanti || <a class='ref vns' id='vns21.68' href='#vns21.68'>Verse 21.68</a></p>
<p><a class='ref sc' id='sc115' href='#sc115'>SC 115</a>yāpyeṣa mārasenā aśīti sphuṭa yojanāni yakṣādyaiḥ |<br>
bhūyiṣṭha sarvaprekṣī prasannamanaso hi nirdoṣam || <a class='ref vns' id='vns21.69' href='#vns21.69'>Verse 21.69</a></p>
<p><a class='ref sc' id='sc116' href='#sc116'>SC 116</a>dṛṣṭvā yathā subhīmāṁ raudrāṁ vikṛtāṁ camūmimāṁ ghorām |<br>
na ca vismito na calito dhruvamasya jayo bhavatyadya || <a class='ref vns' id='vns21.70' href='#vns21.70'>Verse 21.70</a></p>
<p><a class='ref sc' id='sc117' href='#sc117'>SC 117</a>sthita yatra ca seneyaṁ tatra ulūkāḥ śivāśca viruvanti |<br>
vāyasagardabharuditaṁ nivartitavyaṁ kṣamaṁ śīghram || <a class='ref vns' id='vns21.71' href='#vns21.71'>Verse 21.71</a></p>
<p><a class='ref sc' id='sc118' href='#sc118'>SC 118</a>vīkṣasva bodhimaṇḍe paṭukroñcā haṁsa kokīla mayūrāḥ |<br>
abhidakṣiṇaṁ karonti dhruvamasya jayo bhavatyadya || <a class='ref vns' id='vns21.72' href='#vns21.72'>Verse 21.72</a></p>
<p><a class='ref sc' id='sc119' href='#sc119'>SC 119</a>yatra sthita seneyaṁ tatra masiḥ pāṁśavaśca varṣanti |<br>
mahimaṇḍi kusumavṛṣṭiḥ kuruṣva vacanaṁ nivartasva || <a class='ref vns' id='vns21.73' href='#vns21.73'>Verse 21.73</a></p>
<p><a class='ref sc' id='sc120' href='#sc120'>SC 120</a>yatra sthita seneyaṁ utkūlanikūla śalyakaṇṭakākīrṇam |<br>
mahimaṇḍa kanakanirmalu nivartitavyaṁ kṣamaṁ prājñaiḥ || <a class='ref vns' id='vns21.74' href='#vns21.74'>Verse 21.74</a></p>
<p><a class='ref sc' id='sc121' href='#sc121'>SC 121</a>dṛṣṭā ti supini pūrve bheṣyasi pratyakṣu yadi na gacchāsi |<br>
bhasmaṁ camūṁ ca kariṣyati ṛṣibhirdeśā kṛtā yathā bhasmam || <a class='ref vns' id='vns21.75' href='#vns21.75'>Verse 21.75</a></p>
<p><a class='ref sc' id='sc122' href='#sc122'>SC 122</a><a class='ref vai' id='vai231' href='#vai231'>Vai 231</a>rājā yato ṛṣivaro roṣitu āsīt sa brahmadattena |<br>
uddagdhadaṇḍakavanaṁ varṣairbahubhistṛṇa na jātā || <a class='ref vns' id='vns21.76' href='#vns21.76'>Verse 21.76</a></p>
<p><a class='ref sc' id='sc123' href='#sc123'>SC 123</a>ye keci sarvaloke ṛṣayo vratacāriṇastapoyuktāḥ |<br>
teṣāmayaṁ pradhāno hyahiṁsakaḥ sarvabhūtānām || <a class='ref vns' id='vns21.77' href='#vns21.77'>Verse 21.77</a></p>
<p><a class='ref sc' id='sc124' href='#sc124'>SC 124</a>kiṁ te na śrutapūrvaṁ kāye dīptā sulakṣaṇā yasya |<br>
niṣkrāmati cāgārātsa bhavati buddho jitakleśaḥ || <a class='ref vns' id='vns21.78' href='#vns21.78'>Verse 21.78</a></p>
<p><a class='ref sc' id='sc125' href='#sc125'>SC 125</a>ima īdṛśī vibhūtiṁ pūjārthaṁ nirmitā jinasutebhiḥ |<br>
taṁ nūnamagrasattvo hyagrāhutisaṁpratigrāhī || <a class='ref vns' id='vns21.79' href='#vns21.79'>Verse 21.79</a></p>
<p><a class='ref sc' id='sc126' href='#sc126'>SC 126</a>ūrṇā yathā suvimalā virājate kṣetrakoṭinayuteṣu |<br>
jihmīkṛtāḥ sma ca tayā nisaṁśayaṁ eṣa mārabalahantā || <a class='ref vns' id='vns21.80' href='#vns21.80'>Verse 21.80</a></p>
<p><a class='ref sc' id='sc127' href='#sc127'>SC 127</a>mūrdhnaṁ yathāsya devairdraṣṭu na śakyaṁ na vai bhavāgrasthaiḥ |<br>
nūnaṁ sarvajñatvaṁ prāpsyatyanyairanupadiṣṭam || <a class='ref vns' id='vns21.81' href='#vns21.81'>Verse 21.81</a></p>
<p><a class='ref sc' id='sc128' href='#sc128'>SC 128</a>yatha merucakravālāścandrāsūryaśca śakrabrahmāṇaḥ |<br>
vṛkṣāśca parvatavarāḥ praṇate sarve mahīmaṇḍam || <a class='ref vns' id='vns21.82' href='#vns21.82'>Verse 21.82</a></p>
<p><a class='ref sc' id='sc129' href='#sc129'>SC 129</a>niḥsaṁśayu puṇyabalī prajñābalavāṁśca jñānabalavāṁśca |<br>
kṣāntibalavāṁśca vīryabalavānabalaṁkartā namucipakṣāṁ || <a class='ref vns' id='vns21.83' href='#vns21.83'>Verse 21.83</a></p>
<p><a class='ref sc' id='sc130' href='#sc130'>SC 130</a>hastī yathāmabhāṇḍaṁ pramardate kroṣṭukān yathā siṁhaḥ |<br>
khadyotaṁ vādityo bhetsyati sugatastathā senām || <a class='ref vns' id='vns21.84' href='#vns21.84'>Verse 21.84</a></p>
</blockquote>
<p><a class='ref sc' id='sc131' href='#sc131'>SC 131</a>etacchutvā paro māraputro ’tīva roṣātsaṁraktanayano ’bravīt—</p>
<blockquote class='gatha'>
<p><a class='ref sc' id='sc132' href='#sc132'>SC 132</a>ekasya varṇānatiapremayāṁ prabhāṣase tasya tvamekakasya |<br>
eko hi kartuṁ khalu kiṁ samartho mahābalā paśyasi kiṁ na bhīmā || <a class='ref vns' id='vns21.85' href='#vns21.85'>Verse 21.85</a></p>
</blockquote>
<p><a class='ref sc' id='sc133' href='#sc133'>SC 133</a>atha dakṣiṇātpārśvānmārapramardako nāma māraputra āha—</p>
<blockquote class='gatha'>
<p><a class='ref sc' id='sc134' href='#sc134'>SC 134</a>sūryasya loke na sahāyakṛtyaṁ candrasya siṁhasya na cakravartinaḥ |<br>
bodhau niṣaṇṇasya ca niścitasya na bodhisattvasya sahāyakṛtyam || <a class='ref vns' id='vns21.86' href='#vns21.86'>Verse 21.86</a></p>
</blockquote>
<p><a class='ref sc' id='sc135' href='#sc135'>SC 135</a>atha bodhisattvo mārasya durbalīkaraṇahetorvikasitaśatapatranibhaṁ vadanaṁ saṁcārayati sma | yaṁ dṛṣṭvā māraḥ pāpīyān prapalāyāno ’bhūt | mama camū bodhisattvasya vadanaṁ pratiṣṭheti <a class='ref vai' id='vai232' href='#vai232'>Vai 232</a> manyamānaḥ prapalānaḥ punareva pratinivṛtya saparivāro vividhāni praharaṇāni bodhisattvasyoparyutsṛjati sma sumerumātrāṁśca parvatān | te ca bodhisattvasyopari prakṣiptāḥ puṣpavitāne vimānāni saṁtiṣṭhante sma | ye ca dṛṣṭiviṣā āśīviṣāḥ śvāsaviṣāścāgnijvālānutsṛjanti sma, taccāgnimaṇḍalaṁ bodhisattvasya prabhāmaṇḍalamiva saṁtiṣṭhate sma ||</p>
<p><a class='ref sc' id='sc136' href='#sc136'>SC 136</a>atha punareva bodhisattvo dakṣiṇena pāṇinā śīrṣaṁ pramārṣṭi sma | māraśca paśyati sma | bodhisattvasya haste khaṅga iti dakṣiṇāmukhaḥ prapalāyate sma | na kiṁciditi punareva pratinivartate sma | nivṛtya ca bodhisattvasyopari nānāvidhāni praharaṇānyutsṛjati sma asidhanuśaraśaktitomaraparaśvadhabhuśuṇḍimusalakaṇayagadācakravajramudgarapādapaśilāpāśāyoguḍānatibhayānakān | te cotkṣiptamātrā nānāvidhāni puṣpadāmāni puṣpavitānāni iva saṁtiṣṭhante sma | muktasukusumāni ca mahīmavakiranto mālyadāmāni cāvalambamānāni bodhivṛkṣaṁ vibhūṣayanti sma | tāṁśca vyūhān vibhūtiṁ dṛṣṭvā bodhisattvasya māraḥ pāpīyānīrṣyāmātsaryopahatacetā bodhisattvamabravīt—uttiṣṭhottiṣṭha he rājakumāra, rājyaṁ bhuṅkṣva, tāvattava puṇyam, kutaste mokṣaprāptiḥ?</p>
<p><a class='ref sc' id='sc137' href='#sc137'>SC 137</a>atha bodhisattvo dhīragambhīrodāraślakṣṇamadhurayā vācā māraṁ pāpīyasametadavocat—tvayā tāvatpāpīyannekena nirgaḍena yajñena kāmeśvaratvaṁ prāptam | mayā tvanekāni yajñakoṭīniyutaśatasahasrāṇi nirgaḍāni yaṣṭāni | karacaraṇanayanottamāṅgāni ca nikṛtya nikṛtyārthibhyo dattāni | gṛhadhanadhānyaśayanavasanaṁ caṁkramodyānāni cānekaśo yācanakebhyo nisṛṣṭāni sattvānāṁ mokṣārthinā |</p>
<p><a class='ref sc' id='sc138' href='#sc138'>SC 138</a>atha khalu māraḥ pāpīyān bodhisattvaṁ gāthayā pratyabhāṣat—</p>
<blockquote class='gatha'>
<p><a class='ref sc' id='sc139' href='#sc139'>SC 139</a>yajño mayeṣṭastvamihātra sākṣī nirargaḍaḥ pūrvabhave ’navadyaḥ |<br>
taveha sākṣī na tu kaścidasti kiṁcitpralāpena parājitastvam || <a class='ref vns' id='vns21.87' href='#vns21.87'>Verse 21.87</a></p>
</blockquote>
<p><a class='ref sc' id='sc140' href='#sc140'>SC 140</a>bodhisattva āha—iyaṁ pāpīyan mama bhūtadhātrī pramāṇamiti ||</p>
<p><a class='ref sc' id='sc141' href='#sc141'>SC 141</a>atha bodhisattvo māraṁ māraparṣadaṁ ca maitrīkaruṇāpūrvaṁgamena cittena sphuritvā siṁhavadabhīto ’nuttrasto ’stambhī adīno ’līnaḥ asaṁkṣubhito ’lulito vigatabhayalomaharṣaḥ śaṅkhadhvajamīnakalaśasvastikāṅkuśacakrāṅkamadhyena jālāvitānāvanaddhena suruciratāmranakhālaṁkṛtena mṛdutaruṇasukumāreṇānantakalpāparimitakuśalamūlasaṁbhāropacitena dakṣiṇena pāṇinā sarvakāyaṁ parimārjya salīlaṁ mahīṁ parāhanati sma | tasyāṁ ca velāyāmimāṁ gāthāmabhāṣat—</p>
<blockquote class='gatha'>
<p><a class='ref sc' id='sc142' href='#sc142'>SC 142</a>iyaṁ mahī sarva jagatpratiṣṭhā apakṣapātā sacarācare samā | <a class='ref vai' id='vai233' href='#vai233'>Vai 233</a><br>
iyaṁ pramāṇā mama nāsti me mṛṣā sākṣitvamasmiṁ mama saṁprayacchatu || <a class='ref vns' id='vns21.88' href='#vns21.88'>Verse 21.88</a></p>
</blockquote>
<p><a class='ref sc' id='sc143' href='#sc143'>SC 143</a>saṁspṛṣṭamātrā ceyaṁ mahāpṛthivī bodhisattvena ṣaḍvikāramakampat prākampat saṁprākampat | araṇat prāraṇat saṁprāraṇat | tadyathāpi nāma māgadhikānāṁ kāṁsapātrī kāṣṭhenābhyāhatā raṇatyanuraṇati, evameveyaṁ mahāpṛthivī bodhisattvena pāṇitāḍitā raṇatyanuraṇati sma ||</p>
<p><a class='ref sc' id='sc144' href='#sc144'>SC 144</a>atha khalu yasyāṁ trisāhasramahāsāhasralokadhātau sthāvarā nāma mahāpṛthivīdevatā sā koṭiśatapṛthivīdevatāparivārā sarvāṁ mahāpṛthivīṁ saṁprakampya nātidūre bodhisattvasya pṛthivītalaṁ bhittvārdhakāyābhyunnāmya sarvālaṁkārapratimaṇḍitā yena bodhisattvastenāvanatakāyā prāñjalīkṛtā bodhisattvametadavocat—evametanmahāpuruṣa evametat yathā tvayābhihitam | vayamatra pratyakṣāḥ | api tu bhagavaṁstvameva sadevakasya lokasya paramasākṣībhūtaḥ pramāṇabhūtaśceti | evamuktvā sthāvarā mahāpṛthivīdevatā māraṁ pāpīyāṁsamanekaprakāraṁ nirbhartsya bodhisattvaṁ cābhyabhistutya vividhaṁ ca svakaṁ prabhāvaṁ saṁdarśya saparivārā tatraivāntaradhāt ||</p>
<blockquote class='gatha'>
<p><a class='ref sc' id='sc145' href='#sc145'>SC 145</a>taṁ śrutva mediniravaṁ sa śaṭhaḥ sasainyaḥ uttrasta bhinnahṛdayo prapalāna sarve |<br>
śrutveva siṁhanaditaṁ hi vane śṛgālāḥ kākā va loṣṭupatane sahasā praṇaṣṭāḥ || <a class='ref vns' id='vns21.89' href='#vns21.89'>Verse 21.89</a></p>
</blockquote>
<p><a class='ref sc' id='sc146' href='#sc146'>SC 146</a>atha khalu māraḥ pāpīyān duḥkhito durmanā anāttamanā apatrapamāṇarūpo mānābhibhavānna gacchati sma | na nivartate sma | na palāyate sma | paścānmukhaṁ sthitvā uttari senāmāmantrayate sma—sahitāḥ samagrāstāvadbhavantastiṣṭhantu muhurtaṁ yāvadvayaṁ jñāsyāmo yadi tāvacchakyetāyamanunayenotthāpayitum | mā khalvevaṁrūpasya sattvaratnasya sahasā vināśo bhūditi ||</p>
<p><a class='ref sc' id='sc147' href='#sc147'>SC 147</a>atha khalu māraḥ pāpīyān svā duhitṝrāmantrayate sma—gacchadhvaṁ yūyaṁ kanyakāḥ, bodhimaṇḍamupasaṁkramya bodhisattvasya jijñāsanāṁ kuruta—kiṁ sarāgo ’tha vītarāgaḥ | kiṁ mūko ’tha prajñaḥ | kimandho ’tha deśajño ’rthaparāyaṇaḥ | dīno vā dhīro veti | idaṁ khalu vacanaṁ śrutvā tā apsaraso yena bodhimaṇḍo yena ca bodhisattvastenopasaṁkrāman | upasaṁkramya bodhisattvasya purataḥ sthitvā dvātriṁśadākārāṁ strīmāyāmupadarśayanti sma | tadyathā | katamā dvātriṁśadākārā? kāścittatrārdhavadanaṁ chādayanti sma | kāścidunnatān kaṭhinān payodharān darśayanti sma | kāścidardhavihasitairdantāvaliṁ darśayanti sma | kāścidbāhūnutkṣipya vijṛmbhamāṇān kākṣān darśayanti sma | kāścidbimbaphalopamānoṣṭhān darśayanti sma | kāścidardhanimīlitairnayanairbodhisattvaṁ nirīkṣante sma, dṛṣṭvā ca śīghraṁ nimīlayanti sma | kāścidardhaprāvṛtān payodharān darśayanti sma | kāścicchithilāmbarāṁ <a class='ref vai' id='vai234' href='#vai234'>Vai 234</a> samekhalāṁ śroṇīṁ darśayanti sma | kāścitsamekhalāṁ tanudukūlanivāsitāṁ śroṇīṁ darśayanti sma | kāścijjhaṇajhaṇāśadbānnūpuraiḥ kurvanti sma | kāścidekāvalīṁ stanāntareṣūpadarśayanti sma | kāścidvinagnānarghorūnupadarśayanti sma | kāścicchiraḥsvaṁseṣu ca patraguptāñśukaśārikāṁścopaviṣṭānupadarśayanti sma | kāścidardhakaṭākṣairbodhisattvaṁ nirīkṣante sma | kāścitsunivastā api durnivastāḥ kurvanti sma | kāścijjaghanarasanāḥ kampayanti sma | kāścitsaṁbhrāntā iva savilāsamitastataścaṁkramyante sma | kāścinnṛtyanti sma | kāścidrāyanti sma | kāścidvilasanti sma, lajjante ca | kāścitkadalya iva vāyuvidhūtā urū kampayanti sma | kāścidgambhīrāḥ stananti sma | kāścidaṁśukaprāvṛtāḥ saghaṇṭārasanā vihasyantyaścaṁkramyante sma | kāścidvastrāṇyābharaṇāni ca pṛthivyāṁ chorayanti sma | kāścidguhyaprakāśāni sarvābharaṇānyupadarśayanti sma | kāścidgandhānuliptān bāhūnupadarśayanti sma | kāścidgandhānulepanakuṇḍalānyupadarśayanti sma | kāścidavaguṇṭhikayā vadanāni chādayanti sma, kṣaṇekṣaṇā copadarśayanti sma | kāścitpūrvahasitaramitakrīḍitā anyonyaṁ smārayanti sma | punarapi lajjitā iva tiṣṭhanti sma | kāścitkumārīrūpāṇyaprasūtirūpāṇi madhyastrīrūpāṇi copadarśayanti sma | kāścitkāmopahitena bodhisattvaṁ nimantrayante sma | kāścinmuktakusumairbodhisattvamavakiranti sma | purataśca sthitvā bodhisattvasyāśayaṁ mīmāṁsante sma | vadanaṁ ca nirīkṣante sma—kimayaṁ raktendriyaiḥ paśyatyāhosviddūrīkaroti, nayane īryate vā na veti | tāḥ paśyanti bodhisattvasya vadanaṁ śuddhaṁ vimalaṁ candramaṇḍalamiva rāhuvinirmuktaṁ sūryamiva prodayamānaṁ yūpamiva kanakamayaṁ vikasitamiva sahasrapatraṁ havyāvasiktamivānalaṁ merumivācalaṁ cakravālamivābhyudrataṁ gupteindriyaṁ nāgamiva sudāntacittam ||</p>
<p><a class='ref sc' id='sc148' href='#sc148'>SC 148</a>atha tā māraduhitaro bhūyasyā mātrayā bodhisattvasya saṁlobhanārthamimā gāthā abhāṣanta—</p>
<blockquote class='gatha'>
<p><a class='ref sc' id='sc149' href='#sc149'>SC 149</a>suvasantake ṛtuvara āgatake ramimo priya phullitapādapake |<br>
tava rūpa surūpa suśobhanake vaśavartisulakṣaṇacitritake || <a class='ref vns' id='vns21.90' href='#vns21.90'>Verse 21.90</a></p>
<p><a class='ref sc' id='sc150' href='#sc150'>SC 150</a>vaya jāta sujāta susaṁsthitikāḥ sukhakāraṇa devanarāṇa susaṁtutikāḥ |<br>
utthi laghuṁ paribhuñja suyauvanikaṁ durlabha bodhi nivartaya mānasakam || <a class='ref vns' id='vns21.91' href='#vns21.91'>Verse 21.91</a></p>
<p><a class='ref sc' id='sc151' href='#sc151'>SC 151</a>prekṣasi tāva imā marukanya sulaṁkṛtikā tava kāraṇa sajjita bhūṣita āgatikā |<a class='ref vai' id='vai235' href='#vai235'>Vai 235</a><br>
ko rūpamimaṁ samavekṣya na rajyati rāgarato api jarjara kāṣṭha va śoṣitajīvitako || <a class='ref vns' id='vns21.92' href='#vns21.92'>Verse 21.92</a></p>
<p><a class='ref sc' id='sc152' href='#sc152'>SC 152</a>keṣa mṛdū surabhī varagandhinikā makuṭākuṇḍalapatravibodhitaānanikā |<br>
sulalāṭa sulepanaānanikā padmaviśuddhaviśālasulocanikā || <a class='ref vns' id='vns21.93' href='#vns21.93'>Verse 21.93</a></p>
<p><a class='ref sc' id='sc153' href='#sc153'>SC 153</a>paripūritacandranibhānanikā bimbasupakvanibhādharikā |<br>
śaṅkhakundahimaśuklasudantinikā prekṣa kānta ratilālasikām || <a class='ref vns' id='vns21.94' href='#vns21.94'>Verse 21.94</a></p>
<p><a class='ref sc' id='sc154' href='#sc154'>SC 154</a>kaṭhinapīnapayodhara udgatikāṁ trivalīkṛtamadhyasusundarikām |<br>
jaghanāṅgaṇacārusuvittharikāṁ prekṣasu nātha sukāminikām || <a class='ref vns' id='vns21.95' href='#vns21.95'>Verse 21.95</a></p>
<p><a class='ref sc' id='sc155' href='#sc155'>SC 155</a>gajabhujasaṁnibhaūruṇikāṁ valayanirantarabāhanikām |<br>
kāñcīvaraśroṇisamaṇḍitikāṁ prekṣahi nātha imā tava dāsinikām || <a class='ref vns' id='vns21.96' href='#vns21.96'>Verse 21.96</a></p>
<p><a class='ref sc' id='sc156' href='#sc156'>SC 156</a>haṁsagatīsuvilambitagāminikāṁ maññumanojñasumanmathabhāṣiṇikām |<br>
īdṛśarūpasubhūṣiṇikāṁ divyaratīṣu supaṇḍitikām || <a class='ref vns' id='vns21.97' href='#vns21.97'>Verse 21.97</a></p>
<p><a class='ref sc' id='sc157' href='#sc157'>SC 157</a>gītakavāditanṛtyasuśikṣitikāṁ ratikāraṇajātisurūpiṇikām |<br>
yadi necchasi kāmasulālasikāṁ suṣṭu suvañcitako ’si bhṛśaṁ khalu loke || <a class='ref vns' id='vns21.98' href='#vns21.98'>Verse 21.98</a></p>
<p><a class='ref sc' id='sc158' href='#sc158'>SC 158</a>nidhi dṛṣṭa yathā hi palāyati ko ci naro dhanasaukhyamajānaku mūḍhamano |<br>
tvamapi tathaiva hi rāgamajānanako yaḥ svayamāgatikāṁ na hi bhuñjasi kāminikām || <a class='ref vns' id='vns21.99' href='#vns21.99'>Verse 21.99</a><br>
iti ||</p>
</blockquote>
<p><a class='ref sc' id='sc159' href='#sc159'>SC 159</a><a class='ref vai' id='vai236' href='#vai236'>Vai 236</a>atha khalu bhikṣavo bodhisattvo ’nimiṣanayanaḥ prahasitavadanaḥ smitamukho ’vikopitairindriyairanabhisaṁskṛtairgātrairajihmo ’rakto ’duṣṭo ’mūḍhaḥ śailendravadaprakampyo ’navalīno ’navadīrṇo ’saṁpīḍitaḥ susaṁsthitayā buddhyā svādhīnena jñānamukhenātyantasuprahīṇatvātkleśānāṁ ślakṣṇayā madhurayā vācā brahmātirekeṇa ghopeṇa karaviṅkarutena svareṇa valgunā manojñena tāṁ māraduhitṝn gāthābhiḥ pratyabhāṣat—</p>
<blockquote class='gatha'>
<p><a class='ref sc' id='sc160' href='#sc160'>SC 160</a>kāmā bho bahuduḥkhasaṁcayā duḥkhamūlā dhyānarddhītapasaṁ ca bhraṁsanī abudhānām |<br>
na strīkāmaguṇebhi tṛptitāṁ vidumāhuḥ prajñātṛptikaro bhaviṣyahaṁ abudhānām || <a class='ref vns' id='vns21.100' href='#vns21.100'>Verse 21.100</a></p>
<p><a class='ref sc' id='sc161' href='#sc161'>SC 161</a>kāmāṁ sevayato vivardhate puna tṛṣṇā pītvā vai lavaṇodakaṁ yathā naru kaści |<br>
nātmārthe ca parārthi bhotihā pratipanno ātmārthe ca parārtha utsuko bhavitāham || <a class='ref vns' id='vns21.101' href='#vns21.101'>Verse 21.101</a></p>
<p><a class='ref sc' id='sc162' href='#sc162'>SC 162</a>phenābudbudatulyasaṁnibhaṁ tava rūpaṁ māyāraṅgamivā vithāpitaṁ svamatena |<br>
krīḍā vai supineva adhruvā apinityā bālānāṁ sada cittamohanā abudhānām || <a class='ref vns' id='vns21.102' href='#vns21.102'>Verse 21.102</a></p>
<p><a class='ref sc' id='sc163' href='#sc163'>SC 163</a>netrā budbudatulyasādṛśā tvacanaddhāḥ kaṭhinaṁ śoṇitapiṇḍamudrataṁ yatha gaṇḍam |<br>
udaro mūtrapurīṣasaṁcayo asucokṣaḥ karmakleśasamutthito dukhayantraḥ || <a class='ref vns' id='vns21.103' href='#vns21.103'>Verse 21.103</a></p>
<p><a class='ref sc' id='sc164' href='#sc164'>SC 164</a>saṁmūḍhā yahi bālabuddhayo na tu vijñāḥ śubhato kalpayamāna āśrayaṁ vitathena |<br>
saṁsāre bahukāla saṁsarī duḥkhamūle anubhoktā nirayeṣu vedanā bahuduḥkhā || <a class='ref vns' id='vns21.104' href='#vns21.104'>Verse 21.104</a></p>
<p><a class='ref sc' id='sc165' href='#sc165'>SC 165</a>śroṇi prasravate vigandhikā pratikūlā urūjaṅghakramāśca saṁsthitā yatha yantram |<br>
bhūtaṁ yuṣmi ahaṁ nirīkṣamī yatha māyā hetupratyayataḥ pravartathā vitathena || <a class='ref vns' id='vns21.105' href='#vns21.105'>Verse 21.105</a></p>
<p><a class='ref sc' id='sc166' href='#sc166'>SC 166</a><a class='ref vai' id='vai237' href='#vai237'>Vai 237</a>dṛṣṭvā kāmaguṇāṁśca nirguṇāṁ guṇahīnāṁ āryajñānapathasya utpathāṁ vipathāṁśca |<br>
viṣapatrāgnisamāṁ mahoragāṁ yatha kruddhāṁ bālā atra hi mūrchitā sukhasaṁjñāḥ || <a class='ref vns' id='vns21.106' href='#vns21.106'>Verse 21.106</a></p>
<p><a class='ref sc' id='sc167' href='#sc167'>SC 167</a>kāmādāsu bhavīti yo nara pramadānāṁ śīle utpathi dhyāyi utpathi matihīno |<br>
jñāne so hi sudūri tiṣṭhate ratilolo yo ’sau dharmaratiṁ jahitvanā rami kāmaiḥ || <a class='ref vns' id='vns21.107' href='#vns21.107'>Verse 21.107</a></p>
<p><a class='ref sc' id='sc168' href='#sc168'>SC 168</a>no rāgeṇa sahī vasāmyahaṁ na ca doṣaiḥ no nairnityaaśubhaanātmabhirvasi sārdham |<br>
ārātīyaratīyasaṁvaśena ca sārdhaṁ nirmuktaṁ mama cittu māruto gagane vā || <a class='ref vns' id='vns21.108' href='#vns21.108'>Verse 21.108</a></p>
<p><a class='ref sc' id='sc169' href='#sc169'>SC 169</a>pūrṇaṁ sarvajagattvamīdṛśairyadiha syāt kalpaṁ tābhi sahā samosṛto vihareyam |<br>
no vā mahya khilaṁ na rajyanā na ca moho ākāśaḥsamatulyamānasā jina bhonti || <a class='ref vns' id='vns21.109' href='#vns21.109'>Verse 21.109</a></p>
<p><a class='ref sc' id='sc170' href='#sc170'>SC 170</a>yadyapīha rudhirāsthivarjitāḥ devaapsara sunirmalāḥ śubhāḥ |<br>
te ’pi sarvi sumahadbhaye sthitāḥ nityabhāvarahitā aśāśvatāḥ || <a class='ref vns' id='vns21.110' href='#vns21.110'>Verse 21.110</a></p>
</blockquote>
<p><a class='ref sc' id='sc171' href='#sc171'>SC 171</a>atha khalu tā māraduhitaraḥ suśikṣitāḥ strīmāyāsu bhūyasyā mātrayā rāgamadadarpaṁ saṁjanayya ceṣṭāmupadarśya gātrāṇi vibhūṣayitvā strīmāyāmupadarśya bodhisattvaṁ pralobhayanti sma ||</p>
<p><a class='ref sc' id='sc172' href='#sc172'>SC 172</a>tatredamucyate—</p>
<blockquote class='gatha'>
<p><a class='ref sc' id='sc173' href='#sc173'>SC 173</a>tṛṣṇaratī ratiśca sahitā pramadavara madhurā<br>
mārasamīritāḥ sulalitā tvaritamupagatāḥ |<br>
vāyusamīhitā kisalayāstaruṇatarulatā<br>
nṛttata lobhayaṁ nṛpasutaṁ drumaviṭapagatam || <a class='ref vns' id='vns21.111' href='#vns21.111'>Verse 21.111</a></p>
<p><a class='ref sc' id='sc174' href='#sc174'>SC 174</a>eṣa vasantakālasamayaḥ pravara ṛtuvaro<br>
nārinarāṇa harṣaṇakaro nihatatamarajaḥ |<a class='ref vai' id='vai238' href='#vai238'>Vai 238</a><br>
kokilahaṁsamoraraviśā dvijagaṇakalilaḥ<br>
kāla upasthito ’nubhavituṁ madanaguṇaratim || <a class='ref vns' id='vns21.112' href='#vns21.112'>Verse 21.112</a></p>
<p><a class='ref sc' id='sc175' href='#sc175'>SC 175</a>kalpasahasraśīlanirato vratatapacarito<br>
niścala śailarājasadṛśastaruṇaravivapuḥ |<br>
meghaninādavalguvacano mṛgapatininado<br>
vacanamuvāca so ’rthasahitaṁ jagati hitakaraḥ || <a class='ref vns' id='vns21.113' href='#vns21.113'>Verse 21.113</a></p>
<p><a class='ref sc' id='sc176' href='#sc176'>SC 176</a>kāmavivāda vaira kalahā maraṇabhayakarā<br>
bālajanopasevita sadā budhajanarahitā |<br>
prāptayu kālu yatra sugatairamṛtamadhigataṁ<br>
adya bhaviṣya māru jiniyā daśabalu arahān || <a class='ref vns' id='vns21.114' href='#vns21.114'>Verse 21.114</a></p>
<p><a class='ref sc' id='sc177' href='#sc177'>SC 177</a>māya nidarśayantiya vadaṁ śṛṇu kamalamukhā<br>
rāju bhaviṣyaseśvaravaraḥ kṣitipati balavān |<br>
tūryasahasrasaṁprabhaṇite pramadavaragaṇe<br>
kiṁ muniveṣakena bhavato virama rati bhajā || <a class='ref vns' id='vns21.115' href='#vns21.115'>Verse 21.115</a></p>
</blockquote>
<p><a class='ref sc' id='sc178' href='#sc178'>SC 178</a>bodhisattva āha—</p>
<blockquote class='gatha'>
<p><a class='ref sc' id='sc179' href='#sc179'>SC 179</a>bheṣyi ahaṁ hi rāju tribhave divi bhuvi mahito<br>
īśvaru dharmacakracaraṇo daśabalu balavān |<br>
śaikṣyaaśaikṣyaputranayutaiḥ satatasamitamabhinato<br>
dharmaratī ramiṣyi viṣayairna rami ramati manaḥ || <a class='ref vns' id='vns21.116' href='#vns21.116'>Verse 21.116</a></p>
</blockquote>
<p><a class='ref sc' id='sc180' href='#sc180'>SC 180</a>tā āhuḥ—</p>
<blockquote class='gatha'>
<p><a class='ref sc' id='sc181' href='#sc181'>SC 181</a>yāva ca yauvanaṁ na galitaṁ prathamavayadharo<br>
yāva ca vyādhi nākramati te na ca jara asitā |<br>
yāva ca rūpayauvanadharo vayamapi ca sukhī<br>
tāva nu bhuṅkṣva kāmaratayaḥ prahasitavadanaḥ || <a class='ref vns' id='vns21.117' href='#vns21.117'>Verse 21.117</a></p>
</blockquote>
<p><a class='ref sc' id='sc182' href='#sc182'>SC 182</a>bodhisattva āha—</p>
<blockquote class='gatha'>
<p><a class='ref sc' id='sc183' href='#sc183'>SC 183</a>yāva ca durlabho ’dya labhitaḥ kṣaṇavara amṛto<br>
yāva ca varjitā kṣaṇadukhā asurasurapure |<br>
yāva jarā ca vyādhimaraṇaṁ na kupitarūpavaṁ<br>
tāvahu bhāvayiṣyi supathaṁ abhayapuragamam || <a class='ref vns' id='vns21.118' href='#vns21.118'>Verse 21.118</a></p>
</blockquote>
<p><a class='ref sc' id='sc184' href='#sc184'>SC 184</a><a class='ref vai' id='vai239' href='#vai239'>Vai 239</a>tā āhuḥ—</p>
<blockquote class='gatha'>
<p><a class='ref sc' id='sc185' href='#sc185'>SC 185</a>devapurālaye ’psaravṛtastridaśapatirivā yāmasuyāmasaṁtuṣitake amaravarastuto |<br>
mārapure ca kāmaratayaḥ pramadavaśagataḥ krīḍyanubhuṅkṣva asmabhi sahā vipularatikaraḥ || <a class='ref vns' id='vns21.119' href='#vns21.119'>Verse 21.119</a></p>
</blockquote>
<p><a class='ref sc' id='sc186' href='#sc186'>SC 186</a>bodhisattva āha—</p>
<blockquote class='gatha'>
<p><a class='ref sc' id='sc187' href='#sc187'>SC 187</a>kāma tṛṇosabinducapalā śaradaghanasamā pannagakanyaroṣasadṛśā bhṛśabhayakaraṇā |<br>
śakrasuyāmadevatuṣitā namucivaśagatāḥ ko ’tra rameta naryabhilaṣite vyasanaparigate || <a class='ref vns' id='vns21.120' href='#vns21.120'>Verse 21.120</a></p>
</blockquote>
<p><a class='ref sc' id='sc188' href='#sc188'>SC 188</a>tā āhuḥ—</p>
<blockquote class='gatha'>
<p><a class='ref sc' id='sc189' href='#sc189'>SC 189</a>puṣpita paśyimāṁ taruvarāṁ taruṇakisalayāṁ kokilajīvajīvakarutā madhukaravirutā |<br>
snigdhasunīlakuñcitamṛduṁ dharaṇitalaruhe kiṁ narasiṁha sevita vane ramasu yuvatibhiḥ || <a class='ref vns' id='vns21.121' href='#vns21.121'>Verse 21.121</a></p>
</blockquote>
<p><a class='ref sc' id='sc190' href='#sc190'>SC 190</a>bodhisattva āha—</p>
<blockquote class='gatha'>
<p><a class='ref sc' id='sc191' href='#sc191'>SC 191</a>kālavaśātpuṣpita ime kisalaya taravo bhukṣapipāsitā madhukarāḥ kusumamabhigatāḥ |<br>
bhāskaru śoṣayiṣyati yadā dharaṇitalaruhāṁ pūrvajinopabhuktamamṛtaṁ vyavasitamiha me || <a class='ref vns' id='vns21.122' href='#vns21.122'>Verse 21.122</a></p>
</blockquote>
<p><a class='ref sc' id='sc192' href='#sc192'>SC 192</a>māraduhitara āhuḥ—</p>
<blockquote class='gatha'>
<p><a class='ref sc' id='sc193' href='#sc193'>SC 193</a>prekṣahi tāva candravadanā navanalininibhā vāca manojña ślakṣṇa daśanā himarajatanibhā |<br>
īdṛśa durlabhā surapure kuta manujapure te tvaya labdha ye suravarairabhilaṣita sadā || <a class='ref vns' id='vns21.123' href='#vns21.123'>Verse 21.123</a></p>
</blockquote>
<p><a class='ref sc' id='sc194' href='#sc194'>SC 194</a>bodhisattva āha—</p>
<blockquote class='gatha'>
<p><a class='ref sc' id='sc195' href='#sc195'>SC 195</a>paśyami kāyamedhyamaśuciṁ kṛmikulabharitaṁ<br>
jarjaramitvaraṁ ca bhiduraṁ asukhaparigatam |<br>
yatsacarācarasya jagataḥ paramasukhakaraṁ<br>
tatpadamacyutaṁ pratilabhe budhajanamahitam || <a class='ref vns' id='vns21.124' href='#vns21.124'>Verse 21.124</a></p>
<p><a class='ref sc' id='sc196' href='#sc196'>SC 196</a><a class='ref vai' id='vai240' href='#vai240'>Vai 240</a>tā catuṣaṣṭikāmalalitāni camanubhaviyā<br>
nūpuramekhalā abhihanī vigalitavasanā |<br>
kāmaśarāhatāḥ samadanāḥ prahasitavadanāḥ<br>
kiṁ tava āryaputra vikṛtaṁ yadi na bhajase || <a class='ref vns' id='vns21.125' href='#vns21.125'>Verse 21.125</a></p>
<p><a class='ref sc' id='sc197' href='#sc197'>SC 197</a>sarvabhaveṣu doṣa vidito ’vaci vidhutarajā<br>
kāmasiśaktiśūlasadṛśāḥ samadhukṣurasamāḥ |<br>
sarpaśirognikarṣusadṛśāḥ suvidita iha me<br>
tenahu nārisaṁgha tyajamī guṇahara pramadāḥ || <a class='ref vns' id='vns21.126' href='#vns21.126'>Verse 21.126</a></p>
<p><a class='ref sc' id='sc198' href='#sc198'>SC 198</a>tā bahubhiḥ prakāranayutaiḥ pramadaguṇakaraiḥ<br>
lobhayituṁ na śeku sugataṁ gajakarabhagatim |<br>
lajjihirotrapāttu munina prapatiṣu caraṇe<br>
gauravu tuṣṭa prema janiyā staviṣu hitakaram || <a class='ref vns' id='vns21.127' href='#vns21.127'>Verse 21.127</a></p>
<p><a class='ref sc' id='sc199' href='#sc199'>SC 199</a>nirmalapadmagarbhasadṛśā śaradiśaśimukhā<br>
sarpihutārcitejasadṛśā kanakagirinibhā |<br>
sidhyatu cintitā ti praṇidhi bhavaśatacaritā<br>
svāmupatīrya tāraya jagadvyasanaparigatam || <a class='ref vns' id='vns21.128' href='#vns21.128'>Verse 21.128</a></p>
<p><a class='ref sc' id='sc200' href='#sc200'>SC 200</a>tā karṇikāracampakanibhaṁ staviya bahuvidhaṁ<br>
kṛtva pradakṣiṇaṁ atiśayaṁ giririva acalam |<br>
gatva piturnipatya śirasā idamavaci giraṁ<br>
sādhvasa naṁ hi tāta pratighaṁ amaranaraguroḥ || <a class='ref vns' id='vns21.129' href='#vns21.129'>Verse 21.129</a></p>
<p><a class='ref sc' id='sc201' href='#sc201'>SC 201</a>paśyati padmapatranayanaḥ prahasitavadano<br>
nāpi saraktu prekṣati janaṁ na pi ca sabhṛkuṭiḥ |<br>
meru caleya śuṣya udadhiḥ śaśiravi prapate<br>
naiva sa doṣadarśi tribhave pramadavaśa gamiyā || <a class='ref vns' id='vns21.130' href='#vns21.130'>Verse 21.130</a></p>
</blockquote>
<p><a class='ref sc' id='sc202' href='#sc202'>SC 202</a>atha khalu māraḥ pāpīyānidaṁ vacanaṁ śrutvā bhūyasyā mātrayā duḥkhito durmanā anāttamanāḥ praduṣṭamanāstāṁ svaduhitṝnāmantrayate sma—kathaṁ bho na śakyate sa bodhimaṇḍādutthāpayitum? mā khalu mūḍhaḥ ajño ’tha yuṣmākaṁ rūpākṛtiṁ na paśyati?</p>
<p><a class='ref sc' id='sc203' href='#sc203'>SC 203</a>atha khalu tā māraduhitaraḥ svapitaraṁ gāthābhiḥ pratyabhāṣanta—</p>
<blockquote class='gatha'>
<p><a class='ref sc' id='sc204' href='#sc204'>SC 204</a>ślakṣṇā madhuraṁ ca bhāṣate na ca rakto guru guhyaṁ ca nirīkṣate na ca duṣṭaḥ |<br>
<a class='ref vai' id='vai241' href='#vai241'>Vai 241</a><br>
īryāṁ caryāṁ ca prekṣate na ca mūḍhaḥ kāyā sarva paneti āśayo sugabhīraḥ || <a class='ref vns' id='vns21.131' href='#vns21.131'>Verse 21.131</a></p>
<p><a class='ref sc' id='sc205' href='#sc205'>SC 205</a>niḥsaṁśayena viditāḥ pṛthu istridoṣāḥ kāmairviraktamanaso na ca rāgaraktaḥ |<br>
naivāstyasau divi bhuvīha naraḥ suro vā yastasya cittacaritaṁ parijānayeyā || <a class='ref vns' id='vns21.132' href='#vns21.132'>Verse 21.132</a></p>
<p><a class='ref sc' id='sc206' href='#sc206'>SC 206</a>yā istrimāya upadarśita tatra tāta pravilīyu tasya hṛdayaṁ bhaviyaḥ sarāgaḥ |<br>
taṁ dṛṣṭa ekamapi kampitu nāsya cittaṁ śailendrarāja iva tiṣṭhati so ’prakampyaḥ || <a class='ref vns' id='vns21.133' href='#vns21.133'>Verse 21.133</a></p>
<p><a class='ref sc' id='sc207' href='#sc207'>SC 207</a>śatapuṇyatejabharito guṇatejapūrṇaḥ śīle tapasmi carito bahukalpakoṭyaḥ |<br>
brahmā ca deva śubhateja viśuddhasattvā mūrdhnā nipatya caraṇeṣu namanti tasmai || <a class='ref vns' id='vns21.134' href='#vns21.134'>Verse 21.134</a></p>
<p><a class='ref sc' id='sc208' href='#sc208'>SC 208</a>niḥsaṁśayena vinihatya sa mārasenāṁ pūrve jinānumata prāpsyati agrabodhim |<br>
tātā na rocati hi no va raṇe vivāde balavatsu vigrahu sukṛcchra ayaṁ prayogaḥ || <a class='ref vns' id='vns21.135' href='#vns21.135'>Verse 21.135</a></p>
<p><a class='ref sc' id='sc209' href='#sc209'>SC 209</a>prekṣasva tāta gagane maṇiratnacūḍā saṁbodhisattvanayutāḥ sthita gauraveṇa |<br>
ratnākarā kusumadāmavicitritāṅgā saṁprekṣitā daśabalairiha pujanārtham || <a class='ref vns' id='vns21.136' href='#vns21.136'>Verse 21.136</a></p>
<p><a class='ref sc' id='sc210' href='#sc210'>SC 210</a>ye cetanā api ca ye ca acetanā ca vṛkṣāśca śaila garūḍendrasurendrayakṣāḥ |<br>
abhyonatā abhimukhā guṇaparvatasya śreyo bhave pratinivartitumadya tāta || <a class='ref vns' id='vns21.137' href='#vns21.137'>Verse 21.137</a></p>
</blockquote>
<p><a class='ref sc' id='sc211' href='#sc211'>SC 211</a>api ca |</p>
<blockquote class='gatha'>
<p><a class='ref sc' id='sc212' href='#sc212'>SC 212</a>na taṁ taredyasya na pāramuttare na taṁ khanedyasya na mūlamuddharet |<a class='ref vai' id='vai242' href='#vai242'>Vai 242</a><br>
na kopayettaṁ kṣamayetpunopi taṁ kuryānna taṁ yena bhavecca durmanāḥ || <a class='ref vns' id='vns21.138' href='#vns21.138'>Verse 21.138</a></p>
</blockquote>
<p><a class='ref sc' id='sc213' href='#sc213'>SC 213</a>atha khalu bhikṣavastasmin samaye ’ṣṭau bodhivṛkṣadevatāḥ | tadyathā—śrīḥ vṛddhiḥ tapā śreyasī viduḥ ojobalā satyavādinī samaṅginī ca | tā etā bodhisattvaṁ saṁpūjya ṣoḍaśabhirākārairbodhisattvaṁ śriyā vardhayanti sma, abhiṣṭuvanti sma—</p>
<blockquote class='gatha'>
<p><a class='ref sc' id='sc214' href='#sc214'>SC 214</a>upaśobhase tvaṁ viśuddhasattva candra iva śuklapakṣe |<br>
abhivirocase tvaṁ viśuddhabuddha sūrya iva prodayamānaḥ || <a class='ref vns' id='vns21.139' href='#vns21.139'>Verse 21.139</a></p>
<p><a class='ref sc' id='sc215' href='#sc215'>SC 215</a>praphullitastvaṁ viśuddhasattva padmamiva vārimadhye |<br>
nadasi ttvaṁ viśuddhasattva kesarīva vanarājāvanucārī || <a class='ref vns' id='vns21.140' href='#vns21.140'>Verse 21.140</a></p>
<p><a class='ref sc' id='sc216' href='#sc216'>SC 216</a>vibhrājase tvaṁ agrasattva parvatarāja iva sāgaramadhye |<br>
abhyudgatastvaṁ viśuddhasattva cakravāla iva parvataḥ || <a class='ref vns' id='vns21.141' href='#vns21.141'>Verse 21.141</a></p>
<p><a class='ref sc' id='sc217' href='#sc217'>SC 217</a>duravagāhastvaṁ agrasattva jaladhara ivra ratnasaṁpūrṇaḥ |<br>
vistīrṇabuddhirasi lokanātha gaganamivāparyantam || <a class='ref vns' id='vns21.142' href='#vns21.142'>Verse 21.142</a></p>
<p><a class='ref sc' id='sc218' href='#sc218'>SC 218</a>susthitabuddhirasi viśuddhasattva dharaṇitalavatsarvasattvopajīvyaḥ |<br>
akaluṣabuddhirasi agrasattva anavatapta iva saraḥ sadā prasannaḥ || <a class='ref vns' id='vns21.143' href='#vns21.143'>Verse 21.143</a></p>
<p><a class='ref sc' id='sc219' href='#sc219'>SC 219</a>aniketabuddhistvaṁ agrasattva māruta iva sarvaloke sadāprasaktaḥ |<br>
durāsadasttvaṁ agrasattva tejorāja iva sarvamanyunā prahīnaḥ || <a class='ref vns' id='vns21.144' href='#vns21.144'>Verse 21.144</a></p>
<p><a class='ref sc' id='sc220' href='#sc220'>SC 220</a>balavānasi tvaṁ agrasattva nārāyaṇa iva durdharṣaḥ |<br>
dṛḍhasamādānastvaṁ lokanātha anutthātā bodhimaṇḍā || <a class='ref vns' id='vns21.145' href='#vns21.145'>Verse 21.145</a></p>
<p><a class='ref sc' id='sc221' href='#sc221'>SC 221</a>anivartyastvaṁ agrasattva indrakarotsṛṣṭa iva vajraḥ |<br>
sulabdhalābhastvaṁ agrasattva daśabalasamagryo ’cirādbhaviṣyasi || <a class='ref vns' id='vns21.146' href='#vns21.146'>Verse 21.146</a><br>
iti ||</p>
</blockquote>
<p><a class='ref sc' id='sc222' href='#sc222'>SC 222</a>evaṁ khalu bhikṣavo bodhivṛkṣadevatāḥ ṣoḍaśākāraṁ bodhisattvaṁ śriyā vardhayanti sma ||</p>
<p><a class='ref sc' id='sc223' href='#sc223'>SC 223</a>tatra bhikṣavaḥ śuddhāvāsakāyikā devaputrāḥ ṣoḍaśabhirākārairmāraṁ pāpīyāṁsaṁ durbalaṁ kurvanti sma | katamaiḥ ṣoḍaśabhiḥ? tadyathā—</p>
<blockquote class='gatha'>
<p><a class='ref sc' id='sc224' href='#sc224'>SC 224</a>dhvastastvaṁ pāpīyaṁ jīrṇakroñca iva dhyāyase |<br>
durbalastvaṁ pāpīyaṁ jīrṇagaja iva paṅkamagraḥ || <a class='ref vns' id='vns21.147' href='#vns21.147'>Verse 21.147</a></p>
<p><a class='ref sc' id='sc225' href='#sc225'>SC 225</a>ekākyasi tvaṁ pāpīyaṁ nirjita iva śūrapratijñaḥ |<br>
advitīyastvaṁ pāpīyaṁ aṭavyāṁ tyakta iva rogārtaḥ || <a class='ref vns' id='vns21.148' href='#vns21.148'>Verse 21.148</a></p>
<p><a class='ref sc' id='sc226' href='#sc226'>SC 226</a>abalastvaṁ pāpīyaṁ bhārakliṣṭa iva balīvardaḥ |<br>
apaviddhastvaṁ pāpīyaṁ vātakṣipta iva taruḥ || <a class='ref vns' id='vns21.149' href='#vns21.149'>Verse 21.149</a></p>
<p><a class='ref sc' id='sc227' href='#sc227'>SC 227</a><a class='ref vai' id='vai243' href='#vai243'>Vai 243</a>kupathasthitasvaṁ pāpīyaṁ mārgabhraṣṭa iva sārthikaḥ |<br>
dīnahīnastvaṁ pāpīyaṁ matsariṇa iva daridrapuruṣaḥ || <a class='ref vns' id='vns21.150' href='#vns21.150'>Verse 21.150</a></p>
<p><a class='ref sc' id='sc228' href='#sc228'>SC 228</a>mukharastvaṁ pāpīyaṁ vāyasa iva pragalbhaḥ |<br>
mānābhibhūtastvaṁ pāpīyaṁ akṛtajña iva ḍhurvinītaḥ || <a class='ref vns' id='vns21.151' href='#vns21.151'>Verse 21.151</a></p>
<p><a class='ref sc' id='sc229' href='#sc229'>SC 229</a>palāyiṣyase tvamadya pāpīyaṁ koṣṭuka iva siṁhanādena |<br>
vidhuneṣyase tvamadya pāpīyaṁ vairambhavāyuvikṣipta iva pakṣī || <a class='ref vns' id='vns21.152' href='#vns21.152'>Verse 21.152</a></p>
<p><a class='ref sc' id='sc230' href='#sc230'>SC 230</a>akālajñastvaṁ pāpīyaṁ puṇyaparikṣīṇa iva bhaikṣukaḥ |<br>
vivarjiṣyase tvamadya pāpīyaṁ bhinnabhājanabhiva pāṁśupratipūrṇam || <a class='ref vns' id='vns21.153' href='#vns21.153'>Verse 21.153</a></p>
<p><a class='ref sc' id='sc231' href='#sc231'>SC 231</a>nigṛhīṣyase tvamadya pāpīyaṁ bodhisattvena mantreṇevoragāḥ |<br>
sarvabalaprahīṇo ’si pāpīyaṁ chinnakaracaraṇa ivoruṇḍaḥ || <a class='ref vns' id='vns21.154' href='#vns21.154'>Verse 21.154</a></p>
</blockquote>
<p><a class='ref sc' id='sc232' href='#sc232'>SC 232</a>evaṁ khalu bhikṣavaḥ śuddhāvāsakāyikā devaputrāḥ ṣoḍaśabhirākārairmāraṁ pāpīyāṁsaṁ durbalamakārṣuḥ ||<br>
tatra bhikṣavo bodhiparicārikā devaputrāḥ ṣoḍaśabhirākārairmāraṁ pāpīyāṁsaṁ vichacdayanti sma | katamaiḥ ṣoḍaśabhiḥ? tadyathā—</p>
<blockquote class='gatha'>
<p><a class='ref sc' id='sc233' href='#sc233'>SC 233</a>adya tvaṁ pāpīyaṁ nirjeṣyase bodhisattvena parasainya iva śūreṇa |<br>
nigṛhīṣyase tvamadya pāpīyaṁ bodhisattvena durbalamalla iva mahāmallena || <a class='ref vns' id='vns21.155' href='#vns21.155'>Verse 21.155</a></p>
<p><a class='ref sc' id='sc234' href='#sc234'>SC 234</a>abhibhaviṣyase tvamadya pāpīyaṁ bodhisattvena khadyotakamiva sūryamaṇḍalena |<br>
vidhvaṁsayiṣyase tvamadya pāpīyaṁ bodhisattvena muñjamuṣṭimiva mahāmārutena || <a class='ref vns' id='vns21.156' href='#vns21.156'>Verse 21.156</a></p>
<p><a class='ref sc' id='sc235' href='#sc235'>SC 235</a>vitrāsiṣyase tvamadya pāpīyaṁ bodhisattvena kesariṇeva śṛgālaḥ |<br>
prapātiṣyase tvamadya pāpīyaṁ bodhisattvena mahāsāla iva mūlachinnam || <a class='ref vns' id='vns21.157' href='#vns21.157'>Verse 21.157</a></p>
<p><a class='ref sc' id='sc236' href='#sc236'>SC 236</a>vilopsyase tvamadya pāpīyaṁ bodhisattvenāmitranagaramiva mahārājena |<br>
viśoṣiṣyase tvamadya pāpīyaṁ bodhisattvena goṣpadavārīva mahātapena || <a class='ref vns' id='vns21.158' href='#vns21.158'>Verse 21.158</a></p>
<p><a class='ref sc' id='sc237' href='#sc237'>SC 237</a>palāyiṣyase tvamadya pāpīyaṁ bodhisattvena vadhyavimukta iva dhūrtapuruṣaḥ |<br>
udbhrāmiṣyase tvamadya pāpīyaṁ bodhisattvena agnidāheneva madhukaravṛndam || <a class='ref vns' id='vns21.159' href='#vns21.159'>Verse 21.159</a></p>
<p><a class='ref sc' id='sc238' href='#sc238'>SC 238</a>roṣiṣyase tvamadya pāpīyaṁ bodhisattvena rāṣṭrabhraṣṭa iva dharmarājaḥ |<br>
dhyāyiṣyase tvamadya pāpīyaṁ bodhisattvena jīrṇakroñca iva lūnapakṣaḥ || <a class='ref vns' id='vns21.160' href='#vns21.160'>Verse 21.160</a></p>
<p><a class='ref sc' id='sc239' href='#sc239'>SC 239</a>vibhartsyase tvamadya pāpīyaṁ bodhisattvena kṣīṇapathyādana ivāṭavīkāntāre |<br>
vilapiṣyase tvamadya pāpīyaṁ bodhisattvena bhinnayānapātra iva mahārṇave || <a class='ref vns' id='vns21.161' href='#vns21.161'>Verse 21.161</a></p>
<p><a class='ref sc' id='sc240' href='#sc240'>SC 240</a>āmlāyiṣyase tvamadya pāpīyaṁ bodhisattvena kalpadāha iva tṛṇavanaspatayaḥ |<br>
vikiriṣyase tvamadya pāpīyaṁ bodhisattvena mahāvajreṇeva girikūṭam || <a class='ref vns' id='vns21.162' href='#vns21.162'>Verse 21.162</a></p>
</blockquote>
<p><a class='ref sc' id='sc241' href='#sc241'>SC 241</a><a class='ref vai' id='vai244' href='#vai244'>Vai 244</a>evaṁ khalu bhikṣavo bodhiparicārikā devaputrāḥ ṣoḍaśākārairmāraṁ vicchandayanti sma | na ca māraḥ pāpīyān vinivartate sma ||</p>
<p><a class='ref sc' id='sc242' href='#sc242'>SC 242</a>tatredamucyate—</p>
<blockquote class='gatha'>
<p><a class='ref sc' id='sc243' href='#sc243'>SC 243</a>bhūtāṁ codana śrutva devatagaṇā na nivartate so ’ntako<br>
ucchethā hanathā vilumpatha imāṁ mā dāsyathā jīvitam |<br>
eṣottīrṇa svayaṁ mamāpi viṣayāṁ tāriṣyate cāparāṁ<br>
nānyaṁ mokṣa vademi kiṁci śramaṇe utthāpayetprakramet || <a class='ref vns' id='vns21.163' href='#vns21.163'>Verse 21.163</a></p>
</blockquote>
<p><a class='ref sc' id='sc244' href='#sc244'>SC 244</a>bodhisattva āha—</p>
<blockquote class='gatha'>
<p><a class='ref sc' id='sc245' href='#sc245'>SC 245</a>meruḥ parvatarāja sthānatu cale sarvaṁ jaganno bhavet<br>
sarve tārakasaṁgha bhūmi prapate sajyotiṣendurnabhāt |<br>
sarvā sattva kareya ekamatayaḥ śuṣyenmahāsāgaro<br>
na tveva drumarājamūlupagataścālyet asmadvidhaḥ || <a class='ref vns' id='vns21.164' href='#vns21.164'>Verse 21.164</a></p>
</blockquote>
<p><a class='ref sc' id='sc246' href='#sc246'>SC 246</a>māra āha—</p>
<blockquote class='gatha'>
<p><a class='ref sc' id='sc247' href='#sc247'>SC 247</a>kāmeśvaro ’smi vasitā iha sarvaloke devā sadānavagaṇā manujāśca tiryā |<br>
vyāptā mayā mama vaśena ca yānti sarve uttiṣṭha mahya viṣayastha vacaṁ kuruṣva || <a class='ref vns' id='vns21.165' href='#vns21.165'>Verse 21.165</a></p>
</blockquote>
<p><a class='ref sc' id='sc248' href='#sc248'>SC 248</a>bodhisattvaḥ āha—</p>
<blockquote class='gatha'>
<p><a class='ref sc' id='sc249' href='#sc249'>SC 249</a>kāmeśvaro ’si yadi vyaktamanīśvaro ’si dharmeśvaro ’hamapi paśyasi tattvato mām |<br>
kāmeśvaro ’si yadi durgati na prayāsi prāpsyāmi bodhimavaśasya tu paśyataste || <a class='ref vns' id='vns21.166' href='#vns21.166'>Verse 21.166</a></p>
</blockquote>
<p><a class='ref sc' id='sc250' href='#sc250'>SC 250</a>māra āha—</p>
<blockquote class='gatha'>
<p><a class='ref sc' id='sc251' href='#sc251'>SC 251</a>ekātmakaḥ śramaṇa kiṁ prakaroṣi raṇye yaṁ prārthayasyasulabhaḥ khalu saṁprayogaḥ |<br>
bhṛgvaṅgiraprabhṛtibhistapaso prayatnā prāptaṁ na tatpadavaraṁ manujaḥ kutastvam || <a class='ref vns' id='vns21.167' href='#vns21.167'>Verse 21.167</a></p>
</blockquote>
<p><a class='ref sc' id='sc252' href='#sc252'>SC 252</a>bodhisattva āha—</p>
<blockquote class='gatha'>
<p><a class='ref sc' id='sc253' href='#sc253'>SC 253</a>ajñānapūrvaku tapo ṛṣibhiḥ pratapto krodhābhibhūtamatibhirdivalokakāmaiḥ | <a class='ref vai' id='vai245' href='#vai245'>Vai 245</a><br>
nityaṁ na nityamiti cātmani saṁśrayadbhiḥ mokṣaṁ ca deśagamanasthitamāśrayadbhiḥ || <a class='ref vns' id='vns21.168' href='#vns21.168'>Verse 21.168</a></p>
<p><a class='ref sc' id='sc254' href='#sc254'>SC 254</a>te tatvato ’rtharahitāḥ puruṣaṁ vadanti vyāpiṁ pradeśagata śāśvatamāhureke |<br>
mūrtaṁ na mūrtamaguṇaṁ guṇināṁ tathaiva kartā na karta iti cāpyapare bruvanti || <a class='ref vns' id='vns21.169' href='#vns21.169'>Verse 21.169</a></p>
<p><a class='ref sc' id='sc255' href='#sc255'>SC 255</a>prāpyādya bodhi virajāmiha cāsanasthaḥ tvāṁ jitva māra vihataṁ sabalaṁ sasainyam |<br>
varteṣyi asya jagataḥ prabhavodbhavaṁ ca nirvāṇa duḥkhaśamanaṁ tatha śītibhāvam || <a class='ref vns' id='vns21.170' href='#vns21.170'>Verse 21.170</a></p>
<p><a class='ref sc' id='sc256' href='#sc256'>SC 256</a>māraḥ kruddho duṣṭo ruṣṭaḥ paruṣagira puna tu bhaṇate gṛhāṇa sugautamaṁ<br>
eṣo hyeko ’raṇye nyasto grahiya mama puratu vrajathā laghuṁ vaśu kurvathā |<br>
śīghraṁ gatvā mahyaṁ gehe haḍinigaḍayugalavikṛtaṁ karotha duvārikaṁ<br>
svā maṁ drakṣye duḥkhenārtaṁ bahuvividhajavitaravitaṁ marūṇa va ceṭakam || <a class='ref vns' id='vns21.171' href='#vns21.171'>Verse 21.171</a></p>
</blockquote>
<p><a class='ref sc' id='sc257' href='#sc257'>SC 257</a>bodhisattva āha—</p>
<blockquote class='gatha'>
<p><a class='ref sc' id='sc258' href='#sc258'>SC 258</a>śakyākāśe lekhyaṁ citraṁ bahuvividhavikṛta padaśaḥ prakartu pṛthakpṛthak<br>
śakyo vāyuḥ pāśairbaddhuṁ diśavidiśagamanajavito nareṇa suyatnataḥ |<br>
śakyā kartuṁ candrādityau tamatimiravitimirakarau nabho ’dya mahītalaṁ<br>
śakyo nāhaṁ tvatsādṛśyairbahubhirapi gaṇanavirutairdrumātpraticālitum || <a class='ref vns' id='vns21.172' href='#vns21.172'>Verse 21.172</a></p>
<p><a class='ref sc' id='sc259' href='#sc259'>SC 259</a>abhyutthitā balavatī namuceścamū sā hākāraśaṅkharavabherimṛdaṅgaśabdaiḥ |<br>
ha putra vatsa dayitā kimasi pranaṣṭo dṛṣṭvā imāṁ namucisenamatīva bhīmām || <a class='ref vns' id='vns21.173' href='#vns21.173'>Verse 21.173</a></p>
<p><a class='ref sc' id='sc260' href='#sc260'>SC 260</a>jāmbūnadākanakacampakagarbhagaurā sukumāra devanarasaṁstuta pūjanīya |<br>
adya prayāsyasi vināśu mahāraṇesmiṁ mārasya eṣyasi vaśaṁ asurasya venduḥ || <a class='ref vns' id='vns21.174' href='#vns21.174'>Verse 21.174</a></p>
<p><a class='ref sc' id='sc261' href='#sc261'>SC 261</a>brahmasvareṇa karaviṅkarutasvareṇā tān yakṣarākṣasagaṇāṁ sugato babhāṣe |<a class='ref vai' id='vai246' href='#vai246'>Vai 246</a><br>
ākāśu trāsayitumicchati yo hyavidvān so ’smadvidhaṁ drumavarād grahaṇāya icchet || <a class='ref vns' id='vns2_21.174' href='#vns2_21.174'>Verse 2_21.174</a></p>
<p><a class='ref sc' id='sc262' href='#sc262'>SC 262</a>bhittvā ca yo raju gaṇeya mahāsahasra lomnā ca sāgarajalaṁ ca samuddharedyaḥ |<br>
vajrāmayāṁ girivarāṁ vikiretkṣaṇācca so cāpi māṁ tarugataṁ na viheṭhayeta || <a class='ref vns' id='vns21.175' href='#vns21.175'>Verse 21.175</a></p>
<p><a class='ref sc' id='sc263' href='#sc263'>SC 263</a>yugamantarasmi sthita māru praduṣṭacitto niṣkoṣa pāṇinamasiṁ pragṛhītva tīkṣṇam |<br>
uttiṣṭha śīghra śramaṇāsmamatena gaccha mā veṇuyaṣṭi haritāṁ va chinadmi te ’dya || <a class='ref vns' id='vns21.176' href='#vns21.176'>Verse 21.176</a></p>
</blockquote>
<p><a class='ref sc' id='sc264' href='#sc264'>SC 264</a>bodhisattva āha—</p>
<blockquote class='gatha'>
<p><a class='ref sc' id='sc265' href='#sc265'>SC 265</a>sarveyaṁ trisahasra medini yadi māraiḥ prapūrṇā bhavet<br>
sarveṣāṁ yatha meru parvatavaraḥ pāṇīṣu khaṅgo bhavet |<br>
te mahyaṁ na samartha loma calituṁ prāgeva māṁ ghātituṁ<br>
mā dūṣī nativela saṁpranadahe smāremi te ’nadṛḍham || <a class='ref vns' id='vns21.177' href='#vns21.177'>Verse 21.177</a></p>
<p><a class='ref sc' id='sc266' href='#sc266'>SC 266</a>vidhyanti śailaśikharāṁ jvalitāgnivarṇāṁ vṛkṣāṁ samūlaka kṣipī tatha tāmraloham |<br>
uṣṭrāśca gogajamukhāstatha bhairavākṣā āśīviṣā bhujaga dṛṣṭiviṣāśca ghorāḥ || <a class='ref vns' id='vns21.178' href='#vns21.178'>Verse 21.178</a></p>
<p><a class='ref sc' id='sc267' href='#sc267'>SC 267</a>megheva utthita caturdiśa garjamānā vajrāśanī tatha ayoguḍa varṣamāṇāḥ |<br>
asiśaktitīṣṇaparaśuṁ saviṣāṁśca bāṇāṁ bhindanti medinitalaṁ pramathanti vṛkṣāṁ || <a class='ref vns' id='vns21.179' href='#vns21.179'>Verse 21.179</a></p>
<p><a class='ref sc' id='sc268' href='#sc268'>SC 268</a>bāhūśataiḥ śaraśatāni kṣipanti keci āśīviṣāṁ hutavahāṁśca mukhā sṛjanti |<br>
makarādikāṁśca jalajānudadhergṛhītvā vidhyanti keci bhujagāṁ garuḍāśca bhūtvā || <a class='ref vns' id='vns21.180' href='#vns21.180'>Verse 21.180</a></p>
<p><a class='ref sc' id='sc269' href='#sc269'>SC 269</a>kecitsumerusadṛśānayasā guḍāni taptāgnivarṇaśikharā nikṣipanti ruṣṭāḥ |<br>
āsādya medinitalaṁ kṣubhayanti corvīṁ heṣṭhā paskandha salilasya viloḍayanti || <a class='ref vns' id='vns21.181' href='#vns21.181'>Verse 21.181</a></p>
<p><a class='ref sc' id='sc270' href='#sc270'>SC 270</a><a class='ref vai' id='vai247' href='#vai247'>Vai 247</a>kecitpatanti puratastatha pṛṣṭhato ’sya vāme ca dakṣiṇa patanti aho ti vatsa |<br>
viparītahastacaraṇā jvalitottamāṅgā netrebhi niścarati vidyudiva pradīptā || <a class='ref vns' id='vns21.182' href='#vns21.182'>Verse 21.182</a></p>
<p><a class='ref sc' id='sc271' href='#sc271'>SC 271</a>dṛṣṭvā vikāravikṛtā namucestu senā māyākṛtaṁ ca yatha prekṣati śuddhasattvaḥ |<br>
naivātra māru na balaṁ na jaganna cātmā udacandrarūpasadṛśo bhramati trilokaḥ || <a class='ref vns' id='vns21.183' href='#vns21.183'>Verse 21.183</a></p>
<p><a class='ref sc' id='sc272' href='#sc272'>SC 272</a>cakṣurna istri puruṣo napi cātmanīyaṁ srotaṁ ca ghrāṇa tathā jihva tathaiva kāyaḥ |<br>
adhyātmaśūnya bahiśūnya pratītya jātā dharmā ime karakavedakavītivṛttāḥ || <a class='ref vns' id='vns21.184' href='#vns21.184'>Verse 21.184</a></p>
<p><a class='ref sc' id='sc273' href='#sc273'>SC 273</a>so satyavākyamakarotsada satyavādī yeneha satyavacanenima śūnya dharmāḥ |<br>
ye keci saumya vinaye anukūlapakṣāḥ te śastra pāṇiṣu nirīkṣiṣu puṣpadāmāṁ || <a class='ref vns' id='vns21.185' href='#vns21.185'>Verse 21.185</a></p>
<p><a class='ref sc' id='sc274' href='#sc274'>SC 274</a>so dakṣiṇe karatale racitāgrajāle tāmrairnakhaiḥ suruciraiḥ sahasrāracakre |<br>
jāmbūnadārcisadṛśaiḥ śubhapuṇyajuṣṭe mūrdhnātu yāva spṛśate caraṇāṁ salīlam || <a class='ref vns' id='vns21.186' href='#vns21.186'>Verse 21.186</a></p>
<p><a class='ref sc' id='sc275' href='#sc275'>SC 275</a>bāhuṁ prasārya yatha vidyudivā nabhasthā ābhāṣate vasumatīniya mahya sākṣī |<br>
citrā mi yajña nayutānapi yaṣṭa pūrve na mi jātu yācanaka bandhakṛtā nu dāsye || <a class='ref vns' id='vns21.187' href='#vns21.187'>Verse 21.187</a></p>
<p><a class='ref sc' id='sc276' href='#sc276'>SC 276</a>āpo mi sākṣi tatha teja tathaiva vāyu brahmā prajāpati sajotiṣa candrasūryāḥ |<br>
buddhā mi sākṣi daśasu sthita ye diśāsu yatha mahya śīlavrataudgata bodhiaṅgāḥ || <a class='ref vns' id='vns21.188' href='#vns21.188'>Verse 21.188</a></p>
<p><a class='ref sc' id='sc277' href='#sc277'>SC 277</a>dānaṁ mi sākṣi tatha śīlu tathaiva kṣāntiḥ vīryāpi sākṣi tatha dhyāna tathaiva prajñā |<a class='ref vai' id='vai248' href='#vai248'>Vai 248</a><br>
catura pramāṇa mama sākṣi tathā abhijñā anupūrvabodhicari sarva mameha sākṣī || <a class='ref vns' id='vns21.189' href='#vns21.189'>Verse 21.189</a></p>
<p><a class='ref sc' id='sc278' href='#sc278'>SC 278</a>yāvanti sattva nikhilā daśasu diśāsu yatteṣu puṇya bala śīlu tathaiva jñānam |<br>
yajñā nirargaḍa ya yaṣṭa śaṭhaḥ kalībhiḥ te mahya roma śatimāṁ kala nopayanti || <a class='ref vns' id='vns21.190' href='#vns21.190'>Verse 21.190</a></p>
<p><a class='ref sc' id='sc279' href='#sc279'>SC 279</a>so pāṇinā dharaṇi āhanate salīlaṁ raṇate iyaṁ vasumatī yatha kaṁsapātrī |<br>
māro niśamya ravu mediniye nirastaḥ śṛṇute vacaṁ hanata gṛhṇatu kṛṣṇabandhum || <a class='ref vns' id='vns21.191' href='#vns21.191'>Verse 21.191</a></p>
<p><a class='ref sc' id='sc280' href='#sc280'>SC 280</a>prasvinnagātru hatateju vivarṇavaktro māro jarābhihatu ātmanu saṁprapaśyī |<br>
uratāḍa krandatu bhayārtu anāthabhūto bhrāntaṁ mano namucito gatu citta moham || <a class='ref vns' id='vns21.192' href='#vns21.192'>Verse 21.192</a></p>
<p><a class='ref sc' id='sc281' href='#sc281'>SC 281</a>hastyaśvayānaratha bhūmitale nirastāḥ dhāvanti rākṣasa kubhāṇḍa piśāca bhītāḥ |<br>
saṁmūḍha mārga na labhanti alenatrāṇāḥ pakṣī davāgnipataneva nirīkṣya krāntāḥ || <a class='ref vns' id='vns21.193' href='#vns21.193'>Verse 21.193</a></p>
<p><a class='ref sc' id='sc282' href='#sc282'>SC 282</a>mātā svasā pitara putra tathaiva bhrātā pṛcchanti tatra kahi dṛṣṭa kahiṁ gatā vā |<br>
anyonya vigraha karonti tathaiva heṭhāḥ prāptā vayaṁ vyasana jīvita nāvakāśaḥ || <a class='ref vns' id='vns21.194' href='#vns21.194'>Verse 21.194</a></p>
<p><a class='ref sc' id='sc283' href='#sc283'>SC 283</a>sā mārasena vipulā mahatī akṣobhyā vibhraṣṭa sarva viralīkṛta naiva saṁdhiḥ |<br>
divasāni sapta abhijāni paraspareṇa ābhāsi dṛṣṭa yadi jīvasi taṁ khu prītāḥ || <a class='ref vns' id='vns21.195' href='#vns21.195'>Verse 21.195</a></p>
<p><a class='ref sc' id='sc284' href='#sc284'>SC 284</a>sā vṛkṣadevata tadā karuṇāṁ hi kṛtvā vārīghāṭaṁ grahiya siñcati kṛṣṇabandhum |<br>
uttiṣṭha śīghra vraja he ma puno vilamba evaṁ hi teṣa bhavate guruuddharāṇām || <a class='ref vns' id='vns21.196' href='#vns21.196'>Verse 21.196</a></p>
</blockquote>
<p><a class='ref sc' id='sc285' href='#sc285'>SC 285</a><a class='ref vai' id='vai249' href='#vai249'>Vai 249</a>māra āha—</p>
<blockquote class='gatha'>
<p><a class='ref sc' id='sc286' href='#sc286'>SC 286</a>duḥkhaṁ bhayaṁ vyasana śoka vināśanaṁ ca dhikkāraśabdamavamānagataṁ ca dainyam |<br>
prāpto ’smi adya aparādhya suśuddhasatve aśrutva vākya madhuraṁ hitamātmajānām || <a class='ref vns' id='vns21.197' href='#vns21.197'>Verse 21.197</a></p>
</blockquote>
<p><a class='ref sc' id='sc287' href='#sc287'>SC 287</a>devatā āha—</p>
<blockquote class='gatha'>
<p><a class='ref sc' id='sc288' href='#sc288'>SC 288</a>bhayaṁ ca duḥkhaṁ vyasanaṁ ca dainyaṁ dhikkāraśabdaṁ vadhabandhanaṁ ca |<br>
doṣānanekāṁ labhate hyavidvān nirāparādheṣvapi rādhyate yaḥ || <a class='ref vns' id='vns21.198' href='#vns21.198'>Verse 21.198</a></p>
<p><a class='ref sc' id='sc289' href='#sc289'>SC 289</a>devāsurā garuḍa rākṣasa kinnarendrā brahmātha śakra paranirmita sākaniṣṭhāḥ |<br>
bhāṣanti tasya vijayaṁ jaya lokavīra yatredṛśī namucisena tvayā nirastā || <a class='ref vns' id='vns21.199' href='#vns21.199'>Verse 21.199</a></p>
<p><a class='ref sc' id='sc290' href='#sc290'>SC 290</a>hārārdhacandra dhvaja chatrapatāka dentī puṣpāgarū tagaracandanacūrṇavarṣāṁ |<br>
tūryā parāhaniya vākyamudīrayante acchā drume tuva ca śūra jitārisiṁhā || <a class='ref vns' id='vns21.200' href='#vns21.200'>Verse 21.200</a></p>
<p><a class='ref sc' id='sc291' href='#sc291'>SC 291</a>atraiva cāsanavare labhase ’dya bodhiṁ āveṇikāṁ daśabalāṁ pratisaṁvidaṁ ca |<br>
sarvaṁ ca buddhaviṣayaṁ labhase ’dya śūra maitrā vijitya vipulāṁ śaṭhamārapakṣāṁ || <a class='ref vns' id='vns21.201' href='#vns21.201'>Verse 21.201</a></p>
<p><a class='ref sc' id='sc292' href='#sc292'>SC 292</a>iha māradharṣaṇakṛte ca raṇe pravṛtte saṁbodhisattvabalavikrama yebhi dṛṣṭam |<br>
ṣaṭtriṁśakoṭinayutā cature ca viṁśā yebhirmanaḥ praṇihitaṁ varabuddhabodhau || <a class='ref vns' id='vns21.202' href='#vns21.202'>Verse 21.202</a><br>
iti ||</p>
</blockquote>
<p class='endsection'><a class='ref sc' id='sc293' href='#sc293'>SC 293</a>|| iti śrīlalitavistare māradharṣaṇaparivarto nāmaikaviṁśatitamo ’dhyāyaḥ ||</p>
<footer>
<p>Based on the edition by P.L. <span class='author'>Vaidya</span>, Darbhanga: The Mithila Institute, <span class='publication-date'>1958</span>, (Buddhist Sanskrit Texts, 1)</p>
<p>Input by members of the <a href='http://www.uwest.edu/sanskritcanon'>Sanskrit Buddhist Input Project</a> of Nagarjuna Institute, Nepal and University of the West, Rosemead, California, USA.</p>
<p>Sutra section, text no. 22.</p>
<p>The transliteration emulates the conventions of Nagari script, so many word boundaries are not marked by blanks.</p>
<p>REFERENCE SYSTEM (added):<br>
Lal_nn.nn = Lalitavistara_parivarta.verse<br>
(Vaidya nn) = pagination of P.L. Vaidya’s edition</p>
<p>Text file sourced from <a href='http://www.sub.uni-goettingen.de/ebene_1/gretil/gretil.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
