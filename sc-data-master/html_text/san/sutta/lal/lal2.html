<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='lal2' lang='san'>
<header>
<ul>
<li class='division'>Lalitavistaraḥ |</li>
</ul>
<h1>2: samutsāhaparivarto dvitīyaḥ</h1>
</header>
<p><a class='ref sc' id='sc1' href='#sc1'>SC 1</a><a class='ref vai' id='vai7' href='#vai7'>Vai 7</a>tatra bhikṣavaḥ katamaḥ sulalitavistaro nāma dharmaparyāyaḥ sūtrānto mahāvaipulyaḥ? iha bhikṣavo bodhisattvasya tuṣitavarabhavanāvasthitasya pūjyapūjitasyābhiṣekaprāptasya devaśatasahasrastutastaumitavarṇitapraśaṁsitasya labdhābhiṣekasya praṇidhānasamudgatasya sarvabuddhadharmasamudāgatabuddheḥ suvipulapariśuddhajñānanayanasya smṛtimatigatidhṛtyuttaptavipulabuddheḥ dānaśīlakṣāntivīryadhyānaprajñāmahopāyakauśalyaparamapāramitāprāptasya mahāmaitrīkaruṇāmuditopekṣābrahmapathakovidasya mahābhijñāsaṁgaṇāvaraṇajñānasaṁdarśanābhimukhībhūtasya smṛtyupasthānasamyakprahāṇaṛddhipādendriyabalabodhyaṅgamārgasarvabodhipakṣadharmasuparipūrṇakoṭiprāptasya aparimitapuṇyasaṁbhāralakṣaṇānuvyañjanasamalaṁkṛtakāyasya dīrghānuparivartino yathāvāditathākāryavitathavākkarmasamudāhārakasya ṛjvakuṭilāvaṅkāpratihatamānasasya sarvamānamadadarpabhayaviṣādāpagatasya sarvasattvasamacittasya aparimitabuddhakoṭinayutaśatasahasraparyupāsitasya bahubodhisattvakoṭinayutaśatasahasrāvalokitāvalokitavadanasya śakrabrahmamaheśvaralokapāladevanāgayakṣagandharvāsuragaruḍakinnaramahoragarākṣasagaṇairabhinanditayaśasaḥ sarvapadaprabhedanirdeśāsaṅgapratisaṁvidavatārajñānakuśalasya sarvabuddhabhāṣitadhāraṇasmṛtibhājanāvikṣepānantāparyantadhāraṇīpratilabdhasya mahādharmanausmṛtyupasthānasamyakprahāṇaṛdvipādendriyabalabodhyaṅgamārgapāramitopāya—kauśalyadharmaratnapuṇyasamudānītamahāsārthavāhasya caturoghapāragāminābhiprāyasya nihatamānapratyarthikasya sarvaparapravādisunigṛhītasya saṁgrāmaśīrṣasupratiṣṭhitasya kleśaripugaṇanisūdanasya jñānavaravajradṛḍhapraharaṇasya bodhicittamūlamahākaruṇādaṇḍādhyāśayodgatasya gambhīravīryasalilābhiṣiktasya upāyakauśalakarṇikasya bodhyaṅgadhyānakeśarasya samādhikiñjalkasya guṇagaṇavimalasarasisujātasya vigatamadamānaparivāhaśaśivimalavistīrṇapatrasya śīlaśrutāprasādadaśadigapratihatagandhino loke jñānavṛddhasyāṣṭābhirlokadharmairanupaliptasya mahāpuruṣapadmasya puṇyajñānasaṁbhāravisṛtasurabhigandhinaḥ prajñājñānadinakarakiraṇairvikasitasuviśuddhaśatapatrapadmatapanasya caturṛddhipādaparamajāpajapitasya caturāryasatyasutīkṣṇanakhadaṁṣṭrasya caturbrahmavihāraniśritadarśanasya catuḥsaṁgrahavastususaṁgṛhītaśirasaḥ dvādaśāṅgapratītyasamutpādānubodhānupūrvasamudgatakāyasya saptatriṁśadbodhipakṣadharmasaṁpratipūrṇasuvijātināvidyājñānakeśariṇastrivimokṣamukhāvajṛmbhitasya śamathavidarśanāsuviśuddhanayanasya dhyānavimokṣasamādhisamāpattigiridarīguhānivāsitasya caturīryāpathavinayanaupavanasuvardhitatarordaśabalavaiśāradyābhyāsībhāvitabalasya vigatabhavavibhavabhayalomaharṣasyāsaṁkucitaparākramasya tīrthyaśaśamṛgagaṇasaṁghaśamathanasya nairātmyaghoṣodāhāramahāsiṁhanādanādinaḥ puruṣasiṁhasya vimuktidhyānamaṇḍalaprajñaprabharaśmitīrthakarakhadyotagaṇaniḥprabhaṁkarasya <a class='ref vai' id='vai8' href='#vai8'>Vai 8</a> avidyātamondhakāratamaḥpaṭalavitimirakaraṇasyottaptabalavīryasya devamanuṣyeṣu puṇyatejastejitasya mahāpuruṣadinakarasya kṛṣṇapakṣāpagatasya śuklapakṣapratipūrṇasya manāpapriyadarśanasya apratihatacakṣurindriyasya devaśatasahasrajyotirgaṇapratimaṇḍitasya dhyānavimokṣajñānamaṇḍalasya bodhyaṅgasukharaśmiśaśikiraṇasya buddhavibuddhamanujakumudavibodhakasya mahāpuruṣacandrasamacatuṣparṣaddvīpānuparītasya saptabodhyaṅgaratnasamanvāgatasya sarvasattvasamacittaprayogasyāpratihatabuddheḥ daśakuśalakarmapathavratatapasaḥ susamṛddhapratipūrṇaviśeṣagamanābhiprāyasya apratihatadharmarājāvarapravaradharmaratnacakrapravartakasya cakravartivaṁśakulakuloditasya gambhīraduravagāhapratītyasamutpādasarvadharmaratnapratipūrṇasya atṛptaśrutavipulavistīrṇārambhajñānaśīlavelānatikramaṇasya mahāpadmagarbhekṣaṇasya sāgaravaradharavipulabuddheḥ pṛthivyaptejovāyusamacittasya merukalpadṛḍhabalāprakampamānasyānunayapratighāpagatasya gaganatalavimalavipulāsahyavistīrṇabuddheḥ adhyāśayasupariśuddhasya sudattadānasya sukṛtapūrvayogasya sukṛtādhikārasya dattasatyaṁkārasya paryeṣitasarvakuśalamūlasya vāsitavāsanasya niryāṇamiva sarvakuśalamūlasya saptasaṁkhyeyeṣu kalpeṣu samudānītasarvakuśalamūlasyandasya dattasaptavidhadānasya pañcavidhapuṇyakriyāvastvavasevitavatastrividhaṁ kāyikena caturvidhaṁ vācā trividhaṁ manasā sucaritavato daśakulakarmapathādānasevitavataḥ catvāriṁśadaṅgasamanvāgatasamyakprayogamāsevitavataḥ catvāriṁśadaṅgasamanvāgatasamyakpraṇidhānapraṇihitavataḥ catvāriṁśadaṅgasamanvāgatasamyagadhyāśayapratipannavataḥ catvāriṁśadaṅgasamanvāgatasamyagvimokṣaparipūritavataḥ catvāriṁśadaṅgasamanvāgatasamyagadhimuktimṛjīkṛtavataḥ catvāriṁśatsu buddhakoṭīniyutaśatasahasreṣvanupravrajitavataḥ pañcapañcāśatsu buddhakoṭīniyutaśatasahasreṣu dānāni dattavataḥ ardhacaturtheṣu pratyekabuddhakoṭīśateṣu kṛtādhikāravataḥ aprameyāsaṁkhyeyān sattvān svargamokṣamārgapratipāditavataḥ anuttarāṁ samyaksaṁbodhimabhisaṁboddhukāmasyaikajātipratibaddhasya itaścyutvā tuṣitavarabhavane sthitasya śvetaketunāmno devaputrottamasya sarvadevasaṁghaiḥ saṁpūjyamānasya raśmyāyamaparamitaścyuto martyasya lokotpanno nacirādanuttarāṁ samyaksaṁbodhimabhisaṁbhotsyatīti ||</p>
<p><a class='ref sc' id='sc2' href='#sc2'>SC 2</a>tasmin mahāvimāne sukhopaviṣṭasya dvātriṁśadbhūmisahasrapratisaṁsthite vitardiniryūhatoraṇagavākṣakūṭāgāraprāsādatalasamalaṁkṛte ucchritachatradhvajapaṭākaratnakiṅkiṇījālavitānavitate māndāravamahāmāndāravapuṣpasaṁstaraṇasaṁstṛte apsarasaḥkoṭīniyutaśatasahasrasaṁgītisaṁpracalite atimuktakacampakapāṭalakovidāramucilindamahāmucilindāśokanyagrodhatindukāsanakarṇikārakeśarasālaratnavṛkṣopaśobhite hemajālasaṁchanne mahatā pūrṇakumbhopaśobhite samatalavyūhopaśobhite jyotirmālikāsumanovāte devakoṭīniyutaśatasahasrābhimukhanayanāvalokitāloke mahāvipuladharmasaṁgītisarvakāmarativegakleśacchedane vyapagatākhilakrodhapratighamānamadadarpāpanayane prītiprasādaprāmodyottaptavipulasmṛtisaṁjanane sukhopaviṣṭasya tasmin mahādharmasāṁkathye pravṛtte tebhyaścaturaśītibhyastūryasaṁgītisahasranirnāditebhyo bodhisattvasya pūrvaśubhakarmopacayenemāḥ saṁcodanāgāthā niścaranti sma—</p>
<blockquote class='gatha'>
<p><a class='ref sc' id='sc3' href='#sc3'>SC 3</a><a class='ref vai' id='vai9' href='#vai9'>Vai 9</a>smara vipulapuṇyanicaya smṛtimatigatimanantaprajñāprabhākarin |<br>
atulabalavipulavikrama vyākaraṇaṁ dīpaṁkarasyāpi || <a class='ref vns' id='vns2.1' href='#vns2.1'>Verse 2.1</a></p>
<p><a class='ref sc' id='sc4' href='#sc4'>SC 4</a>smara vipulanirmalamanas trimalamalaprahīṇaśāntamadadoṣam |<br>
śubhavimalaśuddhacittā dāmacarī yādṛśā ti pure || <a class='ref vns' id='vns2.2' href='#vns2.2'>Verse 2.2</a></p>
<p><a class='ref sc' id='sc5' href='#sc5'>SC 5</a>smara kulakulīnā śamathaṁ śīlavrataṁ kṣamā damaṁ caiva |<br>
vīryabaladhyānaprajñā niṣevitā kalpa(koṭī)niyutāni || <a class='ref vns' id='vns2.3' href='#vns2.3'>Verse 2.3</a></p>
<p><a class='ref sc' id='sc6' href='#sc6'>SC 6</a>smara smara anantakīrte saṁpūjitā ye ti buddhaniyutāni |<br>
sarvān karuṇāyamānaḥ kālo ’yaṁ mā upekṣasva || <a class='ref vns' id='vns2.4' href='#vns2.4'>Verse 2.4</a></p>
<p><a class='ref sc' id='sc7' href='#sc7'>SC 7</a>cyava cyava hi cyutividhijñā jaramaraṇakleśasūdanā virajā |<br>
samudīkṣante bahavo devāsuranāgayakṣagandharvā || <a class='ref vns' id='vns2.5' href='#vns2.5'>Verse 2.5</a></p>
<p><a class='ref sc' id='sc8' href='#sc8'>SC 8</a>kalpasahasra ramitvā tṛptirnāstyambhasīva samudre |<br>
sādhu bhava prajñātṛpta tarpaya janatāṁ ciratṛṣārtām || <a class='ref vns' id='vns2.6' href='#vns2.6'>Verse 2.6</a></p>
<p><a class='ref sc' id='sc9' href='#sc9'>SC 9</a>kiṁ cāpyaninditayaśa(stvaṁ) dharmaratirato na cāsi kāmarataḥ |<br>
atha ca punaramalanayanā anukampā sadevakaṁ lokam || <a class='ref vns' id='vns2.7' href='#vns2.7'>Verse 2.7</a></p>
<p><a class='ref sc' id='sc10' href='#sc10'>SC 10</a>kiṁ cāpi devanayutāḥ śrutvā dharmaṁ na te vitṛpyante |<br>
atha ca puna rakṣaṇagatānapāyasaṁsthānapekṣasva || <a class='ref vns' id='vns2.8' href='#vns2.8'>Verse 2.8</a></p>
<p><a class='ref sc' id='sc11' href='#sc11'>SC 11</a>kiṁ cāpi vimalacakṣo paśyasi buddhān daśādiśi loke |<br>
dharmaṁ śṛṇoṣi ca tatastaṁ dharmavaraṁ vibhaja loke || <a class='ref vns' id='vns2.9' href='#vns2.9'>Verse 2.9</a></p>
<p><a class='ref sc' id='sc12' href='#sc12'>SC 12</a>kiṁ cāpi tuṣitabhavanaṁ tava puṇyaśriyābhiśobhate śrīmān |<br>
atha ca puna karuṇamānasa pravarṣa jambudhvaje varṣam || <a class='ref vns' id='vns2.10' href='#vns2.10'>Verse 2.10</a></p>
<p><a class='ref sc' id='sc13' href='#sc13'>SC 13</a>samatītya kāmadhātuṁ devā ye rūpadhātukāneke |<br>
sarve tyabhinandante spṛśeya siddhivrato bodhim || <a class='ref vns' id='vns2.11' href='#vns2.11'>Verse 2.11</a></p>
<p><a class='ref sc' id='sc14' href='#sc14'>SC 14</a>nihatā ti mārakarmā jitāstvayānye kutīrthikā nāthā |<br>
kena sakalagata ti bodhī kālo ’yaṁ mā upekṣasva || <a class='ref vns' id='vns2.12' href='#vns2.12'>Verse 2.12</a></p>
<p><a class='ref sc' id='sc15' href='#sc15'>SC 15</a>kleśāgninā pradīpte loke tvaṁ vīra meghavad vyāpya |<br>
abhivarṣāmṛtavarṣaṁ śamaya kleśānnaramarūṇām || <a class='ref vns' id='vns2.13' href='#vns2.13'>Verse 2.13</a></p>
<p><a class='ref sc' id='sc16' href='#sc16'>SC 16</a><a class='ref vai' id='vai10' href='#vai10'>Vai 10</a>tvaṁ vaidya dhātukuśala cirāturān satyavaidya satyavān |<br>
trivimokṣāgadayogairnirvāṇasukhe sthapaya śīghram || <a class='ref vns' id='vns2.14' href='#vns2.14'>Verse 2.14</a></p>
<p><a class='ref sc' id='sc17' href='#sc17'>SC 17</a>aśrutva siṁhanādaṁ kroṣṭukanādaṁ nadantyanutraṣṭāḥ |<br>
nada buddhasiṁhanādaṁ trāsaya paratīrthikaśṛgālān || <a class='ref vns' id='vns2.15' href='#vns2.15'>Verse 2.15</a></p>
<p><a class='ref sc' id='sc18' href='#sc18'>SC 18</a>prajñāpradīpahasto balavīryabalodito dharaṇimaṇḍe |<br>
karatalavareṇa dharaṇīṁ parāhanitvā jinahi māram || <a class='ref vns' id='vns2.16' href='#vns2.16'>Verse 2.16</a></p>
<p><a class='ref sc' id='sc19' href='#sc19'>SC 19</a>samudīkṣante pālāścaturo ye tubhya dāsyate pātram |<br>
śakrāśca brahma nayutā ye jātaṁ tvāṁ grahīṣyanti || <a class='ref vns' id='vns2.17' href='#vns2.17'>Verse 2.17</a></p>
<p><a class='ref sc' id='sc20' href='#sc20'>SC 20</a>vyavalokayābhiyaśā kularatnakuloditā kulakulīnā |<br>
yatra sthitvā sumate darśeṣyasi bodhisattvacarim || <a class='ref vns' id='vns2.18' href='#vns2.18'>Verse 2.18</a></p>
<p><a class='ref sc' id='sc21' href='#sc21'>SC 21</a>yatraiva bhājane ’smin maṇiratnaṁ tiṣṭhate bhavati śrīmān |<br>
maṇiratnaṁ vimalabuddhe pravarṣa jambudhvaje varṣam || <a class='ref vns' id='vns2.19' href='#vns2.19'>Verse 2.19</a></p>
<p><a class='ref sc' id='sc22' href='#sc22'>SC 22</a>evaṁ bahuprakārā saṁgītiravānuniścarā gāthā |<br>
codenti karuṇāmanasaṁ ayaṁ sa kālo mā upekṣasva || <a class='ref vns' id='vns2.20' href='#vns2.20'>Verse 2.20</a><br>
iti ||</p>
</blockquote>
<p class='endsection'><a class='ref sc' id='sc23' href='#sc23'>SC 23</a>iti śrīlalitavistare samutsāhaparivarto nāma dvitīyo ’dhyāyaḥ ||</p>
<footer>
<p>Based on the edition by P.L. <span class='author'>Vaidya</span>, Darbhanga: The Mithila Institute, <span class='publication-date'>1958</span>, (Buddhist Sanskrit Texts, 1)</p>
<p>Input by members of the <a href='http://www.uwest.edu/sanskritcanon'>Sanskrit Buddhist Input Project</a> of Nagarjuna Institute, Nepal and University of the West, Rosemead, California, USA.</p>
<p>Sutra section, text no. 22.</p>
<p>The transliteration emulates the conventions of Nagari script, so many word boundaries are not marked by blanks.</p>
<p>REFERENCE SYSTEM (added):<br>
Lal_nn.nn = Lalitavistara_parivarta.verse<br>
(Vaidya nn) = pagination of P.L. Vaidya’s edition</p>
<p>Text file sourced from <a href='http://www.sub.uni-goettingen.de/ebene_1/gretil/gretil.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
