<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='lal11' lang='san'>
<header>
<ul>
<li class='division'>Lalitavistaraḥ |</li>
</ul>
<h1>11: kṛṣigrāmaparivarta ekādaśaḥ</h1>
</header>
<p><a class='ref sc' id='sc1' href='#sc1'>SC 1</a><a class='ref vai' id='vai90' href='#vai90'>Vai 90</a>iti hi bhikṣavo yāvadvivṛddhaḥ kumāraḥ | athāpareṇa samayena kumārastadanyaiḥ kumārairamātyaputraiḥ sārdhaṁ kṛṣigrāmavalokayituṁ gacchati sma | avalokya ca kṛṣikarmāntamanyata udyānabhūmiṁ praviśati sma | saṁvignamanāstatra bodhisattva ekākī advitīyo ’nucaṁkramyamāṇo ’nuvicaran jambuvṛkṣamapaśyat prāsādikaṁ darśanīyam | tatra bodhisattvaśchāyāyāṁ paryaṅkena niṣīdati sma | niṣaṇṇaśca bodhisattvaścittaikāgratāmāsādayati sma | āsādya ca viviktaṁ kāmairviviktaṁ pāpakairakuśalairdharmaiḥ savitarkaṁ savicāraṁ vivekajaṁ prītisukhaṁ prathamaṁ dhyānamupasaṁpadya viharati sma | sa vitarkavicārāṇāṁ vyupaśamādadhyātmasaṁprasādāccetasa ekotibhāvādavitarkamavicāraṁ samādhijaṁ prītisukhaṁ dvitīyaṁ dhyānamupasaṁpadya viharati sma | sa prītervirāgādupekṣako viharati sma smṛtimān saṁprajānan | sukhaṁ ca kāyena pratisaṁvedayati sma | yattadāryā ācakṣate upekṣakaḥ smṛtimān sukhavihārī niṣprītikaṁ tṛtīyaṁ dhyānamusaṁpadya viharati sma | sa sukhasya ca prahāṇādduḥkhasya ca prahāṇāt pūrvameva ca saumanasyadaurmanasyayorastaṁgamādaduḥkhāsukhamupekṣāsmṛtipariśuddhaṁ caturthaṁ dhyānamupasaṁpadya viharati sma ||</p>
<p><a class='ref sc' id='sc2' href='#sc2'>SC 2</a>tena ca samayena pañca ṛṣayo bāhyāḥ pañcābhijñāḥ ṛddhimanto vihāyasaṁgamā dakṣiṇāyā diśa uttarāṁ diśaṁ gacchanti sma | te tasya vanakhaṇḍasyopari gacchantaḥ pratyāhatā iva na śaknuvanti sma gantum | te saṁvignaromakūpajātā imāṁ gāthāmabhāṣanta—</p>
<blockquote class='gatha'>
<p><a class='ref sc' id='sc3' href='#sc3'>SC 3</a>vayamiha maṇivajrakūṭaṁ giriṁ merumabhyudgataṁ tiryagatyarthavaistārikaṁ<br>
gaja iva sahakāraśākhākulāṁ vṛkṣavṛndāṁ pradāritva nirdhāvitānekaśaḥ |<br>
vayamiha marūṇāṁ pure cāpyasaktā gatā yakṣagandharvaveśmani cordhvaṁ nabhe niśritā<br>
ima puna vanakhaṇḍamāsādya sīdāma bhoḥ kasya lakṣmī nivarteti ṛddherbalam || <a class='ref vns' id='vns11.1' href='#vns11.1'>Verse 11.1</a><br>
iti ||</p>
</blockquote>
<p><a class='ref sc' id='sc4' href='#sc4'>SC 4</a>atha yā tatra vanakhaṇḍadevatā sā tānṛṣīn gāthayādhyabhāṣat—</p>
<blockquote class='gatha'>nṛpatipatikuloditaḥ śākyarājātmajo bālasūryaprakāśaprabhaḥ<br>
sphuṭitakamalagarbhavarṇaprabhaścārucandrānano lokajyeṣṭho viduḥ |<br>
ayamiha vanamāśrito dhyānacintāparo devagandharvanāgendrayakṣārcito<br>
bhavaśataguṇakoṭisaṁvardhitastasya lakṣmī nivarteti ṛddherbalam || <a class='ref vns' id='vns11.2' href='#vns11.2'>Verse 11.2</a><br>
iti ||</blockquote>
<p><a class='ref sc' id='sc5' href='#sc5'>SC 5</a>tataste ’dhastādavalokayanto ’drākṣuḥ kumāraṁ śriyā tejasā ca jājvalyamānam | teṣāmetadabhūt—ko nvayaṁ niṣaṇṇaḥ? mā haiva vaiśravaṇo dhanādhipatirbhavet | āhosvinmāraḥ kāmādhipatiḥ | atha mahoragendraḥ | <a class='ref vai' id='vai91' href='#vai91'>Vai 91</a> athendro vajradharaḥ | atha rudraḥ kumbhāṇḍādhipatiḥ | atha kṛṣṇo mahotsāhaḥ | uta candro devaputraḥ | uta sūryaḥ sahasraraśmiḥ | uta rājā cakravartī bhaviṣyati? tasyāṁ ca velāyāmimāṁ gāthāmabhāṣanta—</p>
<blockquote class='gatha'>
<p><a class='ref sc' id='sc6' href='#sc6'>SC 6</a>rūpaṁ vaiśravaṇātirekavapuṣaṁ vyaktaṁ kubero hyayaṁ<br>
āho vajradharasya caiva pratimā candro ’tha sūryo hyayam |<br>
kāmāgrādhipatiśca vā pratikṛtī rūdrasya kṛṣṇasya vā<br>
śrīmān lakṣaṇacitritāṅgamanagho buddho ’tha vā syādayam || <a class='ref vns' id='vns11.3' href='#vns11.3'>Verse 11.3</a><br>
iti ||</p>
</blockquote>
<p><a class='ref sc' id='sc7' href='#sc7'>SC 7</a>tataḥ sā vanadevatā tānṛṣīn gāthayā pratyabhāṣat—</p>
<blockquote class='gatha'>
<p><a class='ref sc' id='sc8' href='#sc8'>SC 8</a>yā śrī ca vaiśravaṇe ca vai nivasate yā vā sahasrekṣaṇe<br>
lokānāṁ paripālakeṣu catuṣū yā cāsurendraśriyā |<br>
brahme yā ca sahāpatau nivasate kṛṣṇe ca yā ca śriyā<br>
sā śrī prāpya imaṁ hi śākyatanayaṁ nopaiti kāṁcitkalām || <a class='ref vns' id='vns11.4' href='#vns11.4'>Verse 11.4</a></p>
</blockquote>
<p><a class='ref sc' id='sc9' href='#sc9'>SC 9</a>atha khalu te ṛṣayastasyā devatāyā vacanamupaśritya dharaṇītale pratiṣṭhante | te paśyanti sma bodhisattvaṁ dhyāyantamāniñjyamānena kāyena tejorāśimiva jvalantam | te bodhisattvamupanidhyāya gāthābhirabhituṣṭuvuḥ | tatraika āha—</p>
<blockquote class='gatha'>
<p><a class='ref sc' id='sc10' href='#sc10'>SC 10</a>loke kleśāgnisaṁtapte prādurbhūto hyayaṁ hradaḥ |<br>
ayaṁ taṁ prāpsyate dharmaṁ yajjagad hlādayiṣyati || <a class='ref vns' id='vns11.5' href='#vns11.5'>Verse 11.5</a></p>
</blockquote>
<p><a class='ref sc' id='sc11' href='#sc11'>SC 11</a>aparo ’pyāha—</p>
<blockquote class='gatha'>
<p><a class='ref sc' id='sc12' href='#sc12'>SC 12</a>ajñānatimire loke prādurbhūtaḥ pradīpakaḥ |<br>
ayaṁ taṁ prāpsyate dharmaṁ yajjagadbhāsayiṣyati || <a class='ref vns' id='vns11.6' href='#vns11.6'>Verse 11.6</a></p>
</blockquote>
<p><a class='ref sc' id='sc13' href='#sc13'>SC 13</a>aparo ’pyāha—</p>
<blockquote class='gatha'>
<p><a class='ref sc' id='sc14' href='#sc14'>SC 14</a>śokasāgarakāntāre yānaśreṣṭhamupasthitam |<br>
ayaṁ taṁ prāpsyate dharmaṁ yajjagattārayiṣyati || <a class='ref vns' id='vns11.7' href='#vns11.7'>Verse 11.7</a></p>
</blockquote>
<p><a class='ref sc' id='sc15' href='#sc15'>SC 15</a>aparo ’pyāha—</p>
<blockquote class='gatha'>
<p><a class='ref sc' id='sc16' href='#sc16'>SC 16</a>kleśabandhanabaddhānāṁ prādurbhūtaḥ pramocakaḥ |<br>
ayaṁ taṁ prāpsyate dharmaṁ yajjaganmocayiṣyati || <a class='ref vns' id='vns11.8' href='#vns11.8'>Verse 11.8</a></p>
</blockquote>
<p><a class='ref sc' id='sc17' href='#sc17'>SC 17</a>aparo ’pyāha—</p>
<blockquote class='gatha'>
<p><a class='ref sc' id='sc18' href='#sc18'>SC 18</a>jarāvyādhikiliṣṭānāṁ prādurbhūto bhiṣagvaraḥ |<br>
ayaṁ taṁ prāpsyate dharmaṁ jātimṛtyupramocakam || <a class='ref vns' id='vns11.9' href='#vns11.9'>Verse 11.9</a></p>
</blockquote>
<p><a class='ref sc' id='sc19' href='#sc19'>SC 19</a><a class='ref vai' id='vai92' href='#vai92'>Vai 92</a> atha khalu te ṛṣayo bodhisattvamābhirgāthābhirabhistutvā tripradakṣiṇīkṛtya vihāyasā prakrāntāḥ | rājāpi śuddhodano bodhisattvamapaśyan bodhisattvena vinā na ramate sma | so ’vocat—kumāraḥ kva gataḥ? nainaṁ paśyāmīti | tatra mahājanakāyo nirdhāvito ’bhūt kumāraṁ parigaveṣamāṇaḥ | tato ’nyatama amātyo bodhisattvaṁ paśyati sma jambucchāyāyāṁ paryaṅkaniṣaṇṇaṁ dhyāyantam | sarvavṛkṣāṇāṁ ca tasmin samaye chāyā parivṛttābhūt | jambucchāyā ca bodhisattvasya kāyaṁ na vijahāti sma | sa taṁ dṛṣṭvā āścaryaprāptastuṣṭa udagra āttamanāḥ pramuditaḥ prītisaumanasyajātaḥ śīghraṁ śīghraṁ tvaramāṇarūpo rājānaṁ śuddhodanamupasaṁkramya gāthābhyāmadhyabhāṣata—</p>
<blockquote class='gatha'>
<p><a class='ref sc' id='sc20' href='#sc20'>SC 20</a>paśya deva kumāro ’yaṁ jambucchāyāhi dhyāyati |<br>
yathā śakro ’thavā brahmā śriyā tejena śobhate || <a class='ref vns' id='vns11.10' href='#vns11.10'>Verse 11.10</a></p>
<p><a class='ref sc' id='sc21' href='#sc21'>SC 21</a>yasya vṛkṣasya chāyāyāṁ niṣaṇṇo varalakṣaṇaḥ |<br>
sainaṁ na jahate chāyā dhyāyantaṁ purūṣottamam || <a class='ref vns' id='vns11.11' href='#vns11.11'>Verse 11.11</a></p>
</blockquote>
<p><a class='ref sc' id='sc22' href='#sc22'>SC 22</a>atha rājā śuddhodano yena sa jambuvṛkṣastenopasaṁkrāmat | so ’drākṣīdbodhisattvaṁ śriyā tejasā ca jvalantam | dṛṣṭā caimāṁ gāthāmabhāṣat—</p>
<blockquote class='gatha'>
<p><a class='ref sc' id='sc23' href='#sc23'>SC 23</a>hutāśano vā girimūrdhni saṁsthitaḥ śaśīva nakṣatragaṇānucīrṇaḥ |<br>
vepanti gātrāṇi mi paśyato imaṁ dhyāyantu tejo nu pradīpakalpam || <a class='ref vns' id='vns11.12' href='#vns11.12'>Verse 11.12</a></p>
</blockquote>
<p><a class='ref sc' id='sc24' href='#sc24'>SC 24</a>sa bodhisattvasya pādāvabhivandyemāṁ gāthāmabhāṣat—</p>
<blockquote class='gatha'>
<p><a class='ref sc' id='sc25' href='#sc25'>SC 25</a>yadā cāsi mune jāto yadā dhyāyasi cārciman |<br>
ekadvirapi te nātha pādau vande vināyaka || <a class='ref vns' id='vns11.13' href='#vns11.13'>Verse 11.13</a></p>
</blockquote>
<p><a class='ref sc' id='sc26' href='#sc26'>SC 26</a>tatra triphalavāhakā dārakāḥ śabdaṁ kurvanti sma | tānamātyā evamāhuḥ—mā śabdaṁ mā śabdaṁ kārṣṭeti | te ’vocan—kimetaditi | amātyā āhuḥ—</p>
<blockquote class='gatha'>
<p><a class='ref sc' id='sc27' href='#sc27'>SC 27</a>vyāvṛtte timiranudasya maṇḍale ’pi vyomābhaṁ śubhavaralakṣaṇāgradhārim |<br>
dhyāyantaṁ girinicalaṁ narendraputraṁ siddhārthaṁ na jahati saiva vṛkṣachāyā || <a class='ref vns' id='vns11.14' href='#vns11.14'>Verse 11.14</a></p>
</blockquote>
<p><a class='ref sc' id='sc28' href='#sc28'>SC 28</a>tatredamucyate—</p>
<blockquote class='gatha'>
<p><a class='ref sc' id='sc29' href='#sc29'>SC 29</a>grīṣme vasanta samudāgata jeṣṭhamāse saṁpuṣpite kusumapallavasaṁprakīrṇe |<br>
kroñcāmayūraśukasārikasaṁpraghuṣṭe bhūyiṣṭha śākiyasutā abhiniṣkramanti || <a class='ref vns' id='vns11.15' href='#vns11.15'>Verse 11.15</a></p>
<p><a class='ref sc' id='sc30' href='#sc30'>SC 30</a><a class='ref vai' id='vai93' href='#vai93'>Vai 93</a>chando ’bhyuvāca parivāritu dārikebhiḥ hantā kumāra vani gacchama locanārtham |<br>
kiṁ te gṛhe nivasato hi yathā dvijasya hanta vrajāma vaya codananārisaṁgham || <a class='ref vns' id='vns11.16' href='#vns11.16'>Verse 11.16</a></p>
<p><a class='ref sc' id='sc31' href='#sc31'>SC 31</a>madhyāhnakālasamaye suviśuddhasattvaḥ pañcāśataiḥ parivṛtaiḥ saha ceṭakebhiḥ |<br>
na ca mātu naiva ca pituḥ prativedayitvā so ’buddha niṣkrāmiti gacchi kṛṣāṇagrāmam || <a class='ref vns' id='vns11.17' href='#vns11.17'>Verse 11.17</a></p>
<p><a class='ref sc' id='sc32' href='#sc32'>SC 32</a>tasmiṁśca pārthivavarasya kṛṣāṇagrāme jambudrumo ’bhavadanekaviśālaśākhaḥ |<br>
dṛṣṭvā kumāra pratibuddha dukhena cotto dhiksaṁskṛteti bahuduḥkha kṛṣī karoti || <a class='ref vns' id='vns11.18' href='#vns11.18'>Verse 11.18</a></p>
<p><a class='ref sc' id='sc33' href='#sc33'>SC 33</a>so jambuchāyamupagamya vinītacitto tṛṇakāni gṛhya svaya saṁstaru saṁstaritvā |<br>
paryaṅkamābhujiya ujju karitva kāyaṁ catvāri dhyāna śubha dhyāyi sa bodhisattvaḥ || <a class='ref vns' id='vns11.19' href='#vns11.19'>Verse 11.19</a></p>
<p><a class='ref sc' id='sc34' href='#sc34'>SC 34</a>pañcā ṛṣī khagapathena hi gacchamānā jambūya mūrdhni na prabhonti parākrametum |<br>
te visthitā nihatamānamadāśca bhūtvā sarve samagrasahitā samudīkṣayanto || <a class='ref vns' id='vns11.20' href='#vns11.20'>Verse 11.20</a></p>
<p><a class='ref sc' id='sc35' href='#sc35'>SC 35</a>vaya meruparvatavaraṁ tatha cakravālān nirbhidya gacchama javena asajjamānāḥ |<br>
te jambuvṛkṣa na prabhoma atikrametuṁ ko nvatra heturayamadya bhaviṣyatīha || <a class='ref vns' id='vns11.21' href='#vns11.21'>Verse 11.21</a></p>
<p><a class='ref sc' id='sc36' href='#sc36'>SC 36</a>avatīrya medinitale ca pratiṣṭhihitvā paśyanti śākyatanayaṁ tahi jambumūle |<br>
jambunadārcisadṛśaṁ prabhatejaraśmiṁ paryaṅkabandhu tada dhyāyatu bodhisattvam || <a class='ref vns' id='vns11.22' href='#vns11.22'>Verse 11.22</a></p>
<p><a class='ref sc' id='sc37' href='#sc37'>SC 37</a><a class='ref vai' id='vai94' href='#vai94'>Vai 94</a>te vismitā daśanakhā kariyāna mūrdhni praṇatā kṛtāñjalipuṭā nipatan krameṣu |<br>
sādho sujāta sumukhaṁ karuṇā jagasya śīghraṁ vibuddha amṛte vinayasva sattvān || <a class='ref vns' id='vns11.23' href='#vns11.23'>Verse 11.23</a></p>
<p><a class='ref sc' id='sc38' href='#sc38'>SC 38</a>parivṛtta sūrya na jahī sugatasya chāyā olambate drumavaraṁ yatha padmapatram |<br>
devā sahasra bahavaḥ sthita añjalībhiḥ vandanti tasya caraṇau kṛtaniścayasya || <a class='ref vns' id='vns11.24' href='#vns11.24'>Verse 11.24</a></p>
<p><a class='ref sc' id='sc39' href='#sc39'>SC 39</a>śuddhodanaśca svagṛhe parimārgamāṇaḥ saṁpṛcchate kva nu gataḥ sa hi me kumāraḥ |<br>
mātṛsvasā avaci mārgata no labhāmi saṁpṛcchatā narapate kva gataḥ kumāraḥ || <a class='ref vns' id='vns11.25' href='#vns11.25'>Verse 11.25</a></p>
<p><a class='ref sc' id='sc40' href='#sc40'>SC 40</a>śuddhodanastvaritu pṛcchati kāñcukīyaṁ dauvārikaṁ tathapi cāntajanaṁ samantāt |<br>
dṛṣṭaṁ kumāra mama kenaci niṣkramanto śṛṇute varūpagatu deva kṛṣāṇagrāmam || <a class='ref vns' id='vns11.26' href='#vns11.26'>Verse 11.26</a></p>
<p><a class='ref sc' id='sc41' href='#sc41'>SC 41</a>so śīghrameva tvaritaṁ saha śākiyebhiḥ niṣkrāntu prekṣi kṛṣigrāmagiriṁ praviṣṭam |<br>
yatha sūryakoṭiniyutāni samudgatāni tatha prekṣate hitakaraṁ śiriyā jvalantam || <a class='ref vns' id='vns11.27' href='#vns11.27'>Verse 11.27</a></p>
<p><a class='ref sc' id='sc42' href='#sc42'>SC 42</a>mukuṭaṁ ca khaṅga tatha pāduka chorayitvā kṛtvā daśāṅguli śire abhivandite tam |<br>
sādhū subhūtavacanā ṛṣayo mahātmā vyaktaṁ kumāra abhiniṣkrami bodhihetoḥ || <a class='ref vns' id='vns11.28' href='#vns11.28'>Verse 11.28</a></p>
<p><a class='ref sc' id='sc43' href='#sc43'>SC 43</a>paripūrṇa dvādaśaśatā suprasannadevāḥ paccāśatā upagatā yatha śākiyānām |<br>
dṛṣṭvā ca ṛddhi sugate guṇasāgarasya saṁbodhicittu janayaṁ dṛḍhaāśayena || <a class='ref vns' id='vns11.29' href='#vns11.29'>Verse 11.29</a></p>
<p><a class='ref sc' id='sc44' href='#sc44'>SC 44</a><a class='ref vai' id='vai95' href='#vai95'>Vai 95</a>so kampayitva trisahasra aśeṣabhūmiṁ smṛtu saṁprajānu pratibuddha tataḥ samādheḥ |<br>
brahmasvaraḥ pitaramālapate dyutīmān utsṛjya tāta kṛṣigrāmabhato gaveṣa || <a class='ref vns' id='vns11.30' href='#vns11.30'>Verse 11.30</a></p>
<p><a class='ref sc' id='sc45' href='#sc45'>SC 45</a>yadi svarṇakāryu ahu svarṇa pravarṣayiṣye yadi vastrakāryu ahameva pradāsyi vastrāṁ |<br>
atha dhānyakāryu ahameva pravarṣayiṣye samyakprayukta bhava sarvajage narendra || <a class='ref vns' id='vns11.31' href='#vns11.31'>Verse 11.31</a></p>
<p><a class='ref sc' id='sc46' href='#sc46'>SC 46</a>anuśāsayitva pitaraṁ janapāriṣadyāṁ tasmin kṣaṇe puravaraṁ puna so pravekṣī |<br>
anuvartamāna jagataḥ sthihate puresmiṁ naiṣmkramyayuktamanasaḥ suviśuddhasattvaḥ || <a class='ref vns' id='vns11.32' href='#vns11.32'>Verse 11.32</a><br>
iti ||</p>
</blockquote>
<p class='endsection'><a class='ref sc' id='sc47' href='#sc47'>SC 47</a>|| iti śrīlalitavistare kṛṣigrāmaparivarto nāma ekādaśo ’dhyāyaḥ ||</p>
<footer>
<p>Based on the edition by P.L. <span class='author'>Vaidya</span>, Darbhanga: The Mithila Institute, <span class='publication-date'>1958</span>, (Buddhist Sanskrit Texts, 1)</p>
<p>Input by members of the <a href='http://www.uwest.edu/sanskritcanon'>Sanskrit Buddhist Input Project</a> of Nagarjuna Institute, Nepal and University of the West, Rosemead, California, USA.</p>
<p>Sutra section, text no. 22.</p>
<p>The transliteration emulates the conventions of Nagari script, so many word boundaries are not marked by blanks.</p>
<p>REFERENCE SYSTEM (added):<br>
Lal_nn.nn = Lalitavistara_parivarta.verse<br>
(Vaidya nn) = pagination of P.L. Vaidya’s edition</p>
<p>Text file sourced from <a href='http://www.sub.uni-goettingen.de/ebene_1/gretil/gretil.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
