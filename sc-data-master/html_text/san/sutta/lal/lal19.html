<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='lal19' lang='san'>
<header>
<ul>
<li class='division'>Lalitavistaraḥ |</li>
</ul>
<h1>19: bodhimaṇḍagamanaparivarta ekonaviṁśaḥ</h1>
</header>
<p><a class='ref sc' id='sc1' href='#sc1'>SC 1</a><a class='ref vai' id='vai199' href='#vai199'>Vai 199</a>iti hi bhikṣavo bodhisattvo nadyāṁ nairañjanāyāṁ snātvā ca bhuktvā kāyabalasthāma saṁjanayya yena ṣoḍaśākārasaṁpannapṛthivipradeśe mahābodhidrumarājamūlaṁ tena pratasthe vijayayā tayā ca gatyā, yāsau mahāpuruṣāṇāṁ gatiranuccalitagatirindriyeṣṭigatiḥ susaṁsthitagatiḥ merurājagatirajihmagatirakuṭilagatiranupadrutagatiravilambitagatiraluḍitagatiraskhalitagatirasaṁghaṭitagatiralīnagatiracapalagatiḥ salīlagatiḥ vimalagatiḥ śubhagatiradoṣagatiramohagatiraraktagatiḥ siṁhagatiḥ haṁsarājagatirnāgarājagatirnārāyaṇagatiḥ dharaṇitalāsaṁsṛṣṭagatiḥ sahasrāracakradharaṇītalacitragatiḥ jālāṅgulitāmranakhagatiḥ dharaṇītalanirnādagatiḥ śailarājasaṁghaṭanagatiḥ utkūlanikūlasamakaracaraṇagatiḥ jālāntarābhāraśmyutsarjanasattvasaṁspṛśanasugatigamanagatiḥ vimalapadmakramanikṣipaṇagatiḥ pūrvaśubhasucaritagamanagatiḥ pūrvabuddhasiṁhābhigamanagatiḥ vajradṛḍhābhedyāśayagatiḥ (sarvopāyagatiḥ) sarvāpāyadurgatipithitagatiḥ sarvasattvasukhasaṁjananagatiḥ mokṣapathasaṁdarśanagatiḥ mārabalābalakaraṇagatiḥ kugaṇigaṇaparapravādisahadharmanigrahaṇagatiḥ | tamaḥpaṭalakleśavidhamanagatiḥ saṁsārapakṣāpakṣakaraṇagatiḥ śakrabrahmamaheśvaralokapālābhibhavagatiḥ | trisāhasramahāsāhasraikaśūragatiḥ svayaṁbhvanabhibhūtagatiḥ sarvajñajñānābhigamanagatiḥ smṛtimatigatiḥ sugatigamanagatiḥ jarāmaraṇapraśamanagatiḥ śivavirajāmalābhayanirvāṇapuragamanagatiḥ | īdṛśyā gatyā bodhisattvo bodhimaṇḍaṁ saṁprasthito ’bhūt ||</p>
<p><a class='ref sc' id='sc2' href='#sc2'>SC 2</a>iti hi bhikṣavo yāvacca nadyā nairañjanāyā yāvacca bodhimaṇḍādestasminnantare vātabalāhakairdevaputraiḥ saṁmṛṣṭamabhūt | varṣabalāhakairdevaputrairgandhodakena siktamabhūt puṣpaiścāvakīrṇamabhūt | yāvadeva trisāhasramahāsāhasralokadhātau vṛkṣāste sarve yena bodhimaṇḍastenābhinatāgrā abhūvan | ye ’pi ca tadahojātā bāladārikāste ’pi bodhimaṇḍaśīrṣakāḥ svapanti sma | ye ’pi ceha trisāhasramahāsāhasralokadhātau sumerupramukhāḥ parvatāste ’pi sarve yena bodhimaṇḍastena praṇatā abhūvan | nadīṁ ca nairañjanāmupādāya yāvadbodhimaṇḍo ’sminnantare kāmāvacarairdevaputraiḥ krośavistāraikapramāṇo mārgo ’bhivyūhito ’bhūt | tasya ca mārgasya vāmadakṣiṇayoḥ pārśvayoḥ saptaratnamayī vedikā abhinirmitā ’bhūt | saptatālānuccaistvena upariṣṭādratnajālasaṁchannā divyachatradhvajapatākāsamalaṁkṛtā iṣukṣepe saptaratnamayāstālā abhinirmitā abhūvan tasyā vedikāyā abhyudgatāḥ | sarvasmācca tālādratnasūtrā dvitīye tālamavasaktamabhūt | dvayośca tālayormadhye puṣkariṇī māpitābhūt gandhodakaparipūrṇā suvarṇavālikrāsaṁstṛtā utpalapadmakumudapuṇḍarīkasaṁchannā ratnavedikāparivṛtā vaidūryamaṇiratnasopānapratyuptā <a class='ref vai' id='vai200' href='#vai200'>Vai 200</a> āḍibalākāhaṁsacakravākamayūropakūjitā | taṁ ca mārgamaśītyapsaraḥsahasrāṇi gandhodakena siñcanti sma | aśītyapsaraḥsahasrāṇi muktakusumairabhyavakiranti sma divyairgandhavadbhiḥ | sarvasya ca tālavṛkṣasya purato ratnavyomakaḥ saṁsthito ’bhūt | sarvasmiṁśca ratnavyomake aśītyapsaraḥ sahasrāṇi candanāgurucūrṇakapuṭāparigṛhītāni kārānusāridhūpaghaṭikāparigṛhītāni sthitānyabhūvan | sarvasmiṁśca ratnavyomake pañcapañcāpsaraḥsahasrāṇi divyasaṁgītisaṁpravāditena sthitānyabhūvan ||</p>
<p><a class='ref sc' id='sc3' href='#sc3'>SC 3</a>iti hi bhikṣavo bodhisattvaḥ prakampyamānaiḥ kṣetrai raśmikoṭīniyutaśatasahasrāṇi niścārayaṁstūryaśatasahasraiḥ pravādyamānaiḥ, mahatā puṣpāḍhyena pravarṣatā, ambaraśatasahasrairbhrāmyamānaiḥ, dundubhiśatasahasraiḥ parāhanyamānaiḥ, garjadbhiḥ pragarjadbhiḥ hayagajavṛṣabhaiḥ, pradakṣiṇīkurvadbhiḥ śukasārikākokilakalaviṅkajīvaṁjīvakahaṁsakroñcamayuracakravākaśatasahasraiḥ, upanāmyamānaiḥ maṅgalyaśatasahasraiḥ | anenaivaṁrūpeṇa mārgavyūhena bodhisattvo bodhimaṇḍaṁ gacchati sma | yāṁ ca rātriṁ bodhisattvo bodhimabhisaṁboddhukāmo ’bhūt, tāmeva rātriṁ vaśavartī nāma trisāhasramahāsāhasrādhipatirbrahmā sahāpatirbrahmaparṣadamāmantryaivamāha—yatkhalu mārṣā jānīyāḥ | eṣa sa bodhisattvo mahāsattvo mahāsaṁnāhasaṁnaddho mahāpratijñānutsṛṣṭo dṛḍhasaṁnāhasaṁnaddho ’parikhinnamānasaḥ sarvabodhisattvacaryāsu nirjātaḥ sarvapāramitāsu pāraṁgataḥ sarvabodhisattvabhūmiṣu vaśitāprāptaḥ sarvabodhisattvāśayasuviśuddhaḥ sarvasattvendriyeṣvanugataḥ sarvatathāgataguhyasthāneṣu supraviṣṭaḥ sarvamārakarmapathasamatikrāntaḥ sarvakuśalamūleṣvaparapratyayaḥ sarvatathāgatairadhiṣṭhitaḥ sarvasattveṣu pramokṣamārgadeśayitā mahāsārthavāhaḥ | sarvamāramaṇḍalavidhvaṁsanakaraḥ trisāhasramahāsāhasraikaśūraḥ | sarvadharmabhaiṣajyasamudānītaḥ mahāvaidyarājaḥ | vimuktipaṭṭābaddho mahādharmarājaḥ | mahāprajñāprabhotsarjanakaraḥ mahāketurājaḥ aṣṭalokadharmānupaliptaḥ mahāpadmabhūtaḥ sarvadharmadhāraṇyasaṁpramuṣitaḥ mahāsāgarabhūtaḥ anunayapratighāpagataḥ acalo ’prakampī mahāsumerūbhūtaḥ | sunirmalaḥ supariśuddhaḥ svavadarpitavimalabuddhirmahāmaṇiratnabhūtaḥ sarvadharmavaśavartī sarvakarmaṇyacitto mahābrahmabhūto bodhisattvo bodhimaṇḍamupasaṁkramati mārasainyapradharṣaṇārthamanuttarāṁ samyaksaṁbodhimabhisaṁboddhukāmaḥ | daśabalavaiśāradyāṣṭādaśāveṇikabuddhadharmaparipuraṇārthaṁ mahādharmacakrapravartanārthaṁ mahāsiṁhanādanādanārthaṁ sarvasattvān dharmadānena saṁtarpaṇārthaṁ sarvasattvānāṁ dharmacakṣurviśodhanārthaṁ sarvaparapravādīnāṁ sahadharmeṇa nigrahārthaṁ pūrvapratijñāpāripūrisaṁdarśanārthaṁ sarvadharmaiśvaryavaśitāprāptyartham | tatra yuṣmābhirmārṣā sarvaireva bodhisattvasya pūjopasthānakarmaṇyutsukairbhavitavyam |<br>
atha khalu vaśavartī mahābrahmā tasyāṁ velāyāmimāṁ gāthāmabhāṣata—</p>
<blockquote class='gatha'>
<p><a class='ref sc' id='sc4' href='#sc4'>SC 4</a>yasyā tejatu puṇyataśca śiriye brāhmaḥ patho jñāyate<br>
maitrī vā karuṇā upekṣa muditā dhyānānyabhijñāstathā |<br>
<a class='ref vai' id='vai201' href='#vai201'>Vai 201</a>so ’yaṁ kalpasahasracīrṇacarito bodhidrumaṁ prasthitaḥ<br>
pūjāṁ sādhu karotha tasya munino āśivrate sādhanām || <a class='ref vns' id='vns19.1' href='#vns19.1'>Verse 19.1</a></p>
<p><a class='ref sc' id='sc5' href='#sc5'>SC 5</a>yaṁ gatvā śaraṇaṁ na durgatibhayaṁ prāpnoti naivākṣaṇaṁ<br>
deveṣviṣṭasukhaṁ ca prāpya vipulaṁ brahmālayaṁ gacchati |<br>
ṣaḍvaṣāṇi caritva duṣkaracariṁ yātyeṣa bodhidrumaṁ<br>
sādhū sarvi udagrahṛṣṭamanasaḥ pūjāsya kurvāmahe || <a class='ref vns' id='vns19.2' href='#vns19.2'>Verse 19.2</a></p>
<p><a class='ref sc' id='sc6' href='#sc6'>SC 6</a>rājāsau trisahasri īśvaravaro dharmeśvaraḥ pārthivaḥ<br>
śakrābrahmapure ca candrasuriye nāstyasya kaścit samaḥ |<br>
yasyā jāyata kṣetrakoṭinayutā saṁkampitā ṣaḍvidhā<br>
saiṣo ’dya vrajate mahādrumavaraṁ mārasya jetuṁ camūn || <a class='ref vns' id='vns19.3' href='#vns19.3'>Verse 19.3</a></p>
<p><a class='ref sc' id='sc7' href='#sc7'>SC 7</a>mūrdhnaṁ yasya na śakyamīkṣitumiha brahmālaye ’pi sthitaiḥ<br>
kāyo yasya varāgralakṣaṇadharo dvātriṁśatālaṁkṛtaḥ |<br>
vāgyasyeha manojñavalgumadhurā brahmasvarā susvarā<br>
cittaṁ yasya praśānta doṣarahitaṁ gacchāma tatpūjane || <a class='ref vns' id='vns19.4' href='#vns19.4'>Verse 19.4</a></p>
<p><a class='ref sc' id='sc8' href='#sc8'>SC 8</a>yeṣāṁ vā mati brahmaśakrabhavane nityaṁ sukha kṣepituṁ<br>
athavā sarvakileśabandhanalatāṁ chettuṁ hi tāṁ jālinīm |<br>
aśrutvā parataḥ spṛśeyamamṛtaṁ pratyekabodhiṁ śivāṁ<br>
buddhatvaṁ yadi vepsitaṁ tribhuvane pūjetvasau nāyakam || <a class='ref vns' id='vns19.5' href='#vns19.5'>Verse 19.5</a></p>
<p><a class='ref sc' id='sc9' href='#sc9'>SC 9</a>tyaktā yena sasāgarā vasumatī ratnānyanantānyatho<br>
prāsādāśca gavākṣaharmyakalikā yugyāni yānāni ca |<br>
bhūmyālaṁkṛta puṣpadāma rucirā udyānakūpāsarāḥ<br>
hastā pādaśirottamāṅganayanā so bodhimaṇḍonmukhaḥ || <a class='ref vns' id='vns19.6' href='#vns19.6'>Verse 19.6</a></p>
</blockquote>
<p><a class='ref sc' id='sc10' href='#sc10'>SC 10</a>iti hi bhikṣavastrisāhasramahāsāhasriko mahābrahmā imaṁ trisāhasramahāsāhasraṁ lokadhātuṁ tatkṣaṇaṁ samamadhyatiṣṭhat | pāṇitalajātamapagataśarkarakaṭhallamutsadamaṇimuktivaidūryaśaṅkhaśilāpravālarajatajātarūpyaṁ nīlamṛdukuṇḍalajātapradakṣiṇanandyāvartakācilindikasukhasaṁsparśaiśca tṛṇairimaṁ trisāhasramahāsāhasraṁ lokadhātuṁ saṁchāditamadhyatiṣṭhat | sarve ca tadā mahāsamudrā dharaṇītalasaṁsthitā abhūvan | na ca jalacarāṇāṁ sattvānāṁ kācidviheṭhābhūt | imaṁ caiva lokadhātumalaṁkṛtaṁ dṛṣṭvā ca daśasu dikṣu śakrabrahmalokapālairbodhisattvasya pūjākarmaṇe buddhakṣetraśatasahasrāṇi samalaṁkṛtānyabhūvan | bodhisattvaiśca divyamānuṣyakātikrāntaiḥ pūjāvyūhairdaśasu dikṣvaprameyāṇi buddhakṣetrāṇi pratimaṇḍitānyabhūvan <a class='ref vai' id='vai202' href='#vai202'>Vai 202</a> bodhisattvasya pūjākarmaṇe | sarvāṇi ca tāni buddhakṣetrāṇyekamiva buddhakṣetraṁ saṁdṛśyante sma, nānāvyūhālaṁkārālaṁkṛtāni ca | na ca bhūyo lokāntarikā na ca kālaparvatā na ca cakravālamahācakravālāḥ prajñāyante sma | sarvāṇi ca tāni buddhakṣetrāṇi bodhisattvasyābhayā sphuṭāni saṁdṛśyante sma | ṣoḍaśa ca bodhimaṇḍaparipālikā devaputrāḥ | tadyathā—utkhalī ca nāma devaputraḥ sūtkhalī ca nāma prajāpatiśca śūrabalaśca keyūrabalaśca supratisthitaśca mahiṁdharaśca avabhāsakaraśca vimalaśca dharmeśvaraśca dharmaketuśca siddhapātraśca apratihatanetraśca mahāvyūhaśca śīlaviśuddhanetraśca padmaprabhaśca | itīme ṣoḍaśa bodhimaṇḍapratipālakā devaputrāḥ sarve ’vaivartyakṣāntipratilabdhāste bodhisattvasya pūjārthaṁ bodhimaṇḍaṁ maṇḍayanti sma | samantādaśītiyojanāni saptabhī ratnavedikābhiḥ parivṛtaṁ saptabhistālapaṅktibhiḥ saptabhī ratnakiṅkiṇījālaiḥ saptabhī ratnasūtraiḥ parivṛtam, saptaratnapratyuptaiśca jāmbūnadasuvarṇapaṭaiḥ suvarṇasūtrairjāmbūnadasuvarṇapadmaiścāvakīrṇaṁ sāravaragandhanirdhūpitaṁ ratnajālasaṁchannam | ye ca daśasu dikṣu nānālokadhātuṣu vividhā vṛkṣāḥ santyabhijātā abhipūjitā divyamānuṣyakāste ’pi sarve tatra bodhimaṇḍe saṁdṛśyante sma | yāśca daśasu dikṣu nānāprakārā jalasthalajāḥ puṣpajātayastā api sarvāstatra bodhimaṇḍe saṁdṛśyante sma | ye ’pi ca daśasu dikṣu nānālokadhātuṣu bodhisattvā bodhimaṇḍālaṁkurvantyapramāṇapuṇyajñānasaṁbhāravyūhaiste ’pi tatra bodhimaṇḍe saṁdṛśyante sma ||</p>
<p><a class='ref sc' id='sc11' href='#sc11'>SC 11</a>iti hi bhikṣavo bodhimaṇḍaparipālakairdevaputraistādṛśā vyūhā bodhimaṇḍe abhinirmitā abhūvan, yān dṛṣṭvā devanāgayakṣagandharvāsurāḥ svabhavanāni śmaśānasaṁjñāmutpādayāmāsuḥ | tāṁśca vyūhān dṛṣṭvātyarthaṁ citrīkāramutpādayāmāsuḥ | evamudānaṁ codānayāmāsuḥ—sādhvaho ’cintyaḥ puṇyavipākaniṣyanda iti | catvāraśca bodhivṛkṣadevatāḥ | tadyathā—veṇuśca valguśca sumanaśca ojāpatiśca | ete catvāro bodhivṛkṣadevatā bodhisattvasya pūjārthaṁ bodhivṛkṣaṁ māpayanti sma mūlasaṁpannaṁ skandhasaṁpannaṁ śākhāpatrapuṣpaphalasaṁpannaṁ ārohapariṇāhasaṁpannaṁ prāsādikaṁ darśanīyaṁ vistīrṇamaśītistālānuccaistvena tadanurūpeṇa pariṇāhena citraṁ darśanīyaṁ manoramaṁ saptabhī ratnavedikābhiḥ parivṛtaṁ saptabhī ratnatālapaṅktibhiḥ saptabhī ratnakiṅkiṇījālaiḥ saptabhī ratnasūtraiḥ samantādanuparivṛtairanuparikṣiptaṁ pārijātakakovidāraprakāśamatṛptacakṣurdarśanam | sa ca pṛthivīpradeśastrisāhasramahāsāhasralokadhātuvajreṇābhidṛḍhaḥ sāro ’bhedyavajramayaḥ saṁsthito ’bhūt yatra bodhisattvo niṣaṇṇo ’bhūdbodhimabhisaṁboddhukāmaḥ ||</p>
<p><a class='ref sc' id='sc12' href='#sc12'>SC 12</a>iti hi bhikṣavo bodhisattvena bodhimaṇḍamupasaṁkramatā tathārūpā kāyātprabhā muktābhūt, yayā prabhayā sarve ’pāyāḥ śāntā abhūvan | sarvāṇyakṣaṇāni pithitānyabhūvan | sarvadurgativedanāścopaśoṣitā anubhavan | ye ca sattvā vikalendriyā abhūvan, te sarve paripūrṇendriyatāmanuprāpnuvan | vyādhitāśca vyādhibhyo vyamucyanta | bhayārditāścāśvāsaprāptā abhūvan | bandhanabaddhāśca bandhanebhyo vyamucyanta | daridrāśca sattvā bhogavanto ’bhūvan | kleśasaṁtaptāśca niṣparidāhā abhūvan | <a class='ref vai' id='vai203' href='#vai203'>Vai 203</a> bubhukṣitāśca sattvāḥ pūrṇodarā abhūvan | pipāsitāśca tṛṣāpagatā abhūvan | gurviṇyaśca sukhena prasūyante sma | jīrṇadurbalāśca balasaṁpannā abhūvan | na ca kasyacitsattvasya tasmin samaye rāgo bādhate dveṣo va moho vā krodho vā lobho vā khilo vā vyāpādo vā īrṣyā vā mātsaryo vā | na kaścitsattvastasmin samaye mriyate sma, na cyavate sma, nopapadyate sma | sarvasattvāśca tasmin samaye maitracittā hitacittāḥ parasparaṁ mātāpitṛsaṁjñino ’bhūvan ||</p>
<p><a class='ref sc' id='sc13' href='#sc13'>SC 13</a>tatredamucyate—</p>
<blockquote class='gatha'>
<p><a class='ref sc' id='sc14' href='#sc14'>SC 14</a>yāvaccāvīciparyantaṁ narakā ghoradarśanāḥ |<br>
duḥkhaṁ praśāntaṁ sattvānāṁ sukhaṁ vindanti vedanām || <a class='ref vns' id='vns19.7' href='#vns19.7'>Verse 19.7</a></p>
<p><a class='ref sc' id='sc15' href='#sc15'>SC 15</a>tiryagyoniṣu yāvantaḥ sattvā anyonyaghātakāḥ |<br>
maitracittā hite jātāḥ spṛṣṭā bhābhirmahāmune || <a class='ref vns' id='vns19.8' href='#vns19.8'>Verse 19.8</a></p>
<p><a class='ref sc' id='sc16' href='#sc16'>SC 16</a>pretalokeṣu yāvantaḥ pretāḥ kṣuttarṣapīḍitāḥ |<br>
prāpnuvantyannapānāni bodhisattvasya tejasā || <a class='ref vns' id='vns19.9' href='#vns19.9'>Verse 19.9</a></p>
<p><a class='ref sc' id='sc17' href='#sc17'>SC 17</a>akṣaṇāḥ pithitāḥ sarve durgatiścopaśoṣitā |<br>
sukhitāḥ sarvasattvāśca divyasaukhyasamarpitāḥ || <a class='ref vns' id='vns19.10' href='#vns19.10'>Verse 19.10</a></p>
<p><a class='ref sc' id='sc18' href='#sc18'>SC 18</a>cakṣuśrotravihīnāśca ye cānye vikalendriyāḥ |<br>
sarvendriyaiḥ susaṁpūrṇā jātāḥ sarvāṅgaśobhanāḥ || <a class='ref vns' id='vns19.11' href='#vns19.11'>Verse 19.11</a></p>
<p><a class='ref sc' id='sc19' href='#sc19'>SC 19</a>rāgadveṣādibhiḥ kleśaiḥ sattvā bādhyanta ye sadā |<br>
śāntakleśāstadā sarve jātāḥ sukhasamarpitāḥ || <a class='ref vns' id='vns19.12' href='#vns19.12'>Verse 19.12</a></p>
<p><a class='ref sc' id='sc20' href='#sc20'>SC 20</a>unmattāḥ smṛtimantaśca daridrā dhaninastathā |<br>
vyādhitā roganirmuktā muktā bandhanabaddhakāḥ || <a class='ref vns' id='vns19.13' href='#vns19.13'>Verse 19.13</a></p>
<p><a class='ref sc' id='sc21' href='#sc21'>SC 21</a>na khilaṁ na ca mātsaryaṁ vyāpādo na ca vigrahaḥ |<br>
anyonyaṁ saṁprakurvanti maitracittāḥ sthitāstadā || <a class='ref vns' id='vns19.14' href='#vns19.14'>Verse 19.14</a></p>
<p><a class='ref sc' id='sc22' href='#sc22'>SC 22</a>mātuḥ pituścaikaputre yathā prema pravartate |<br>
tathānyonyena sattvānāṁ putraprema tadābhavat || <a class='ref vns' id='vns19.15' href='#vns19.15'>Verse 19.15</a></p>
<p><a class='ref sc' id='sc23' href='#sc23'>SC 23</a>bodhisattvaprabhājālaiḥ sphuṭāḥ kṣetrā hyacintiyāḥ |<br>
gaṅgāvālikasaṁkhyātāḥ samantādvai diśo daśaḥ || <a class='ref vns' id='vns19.16' href='#vns19.16'>Verse 19.16</a></p>
<p><a class='ref sc' id='sc24' href='#sc24'>SC 24</a>na bhūyaścakravālāśca dṛśyante kālaparvatāḥ |<br>
sarve te vipulāḥ kṣetrāḥ dṛśyantyekaṁ yathā tathā || <a class='ref vns' id='vns19.17' href='#vns19.17'>Verse 19.17</a></p>
<p><a class='ref sc' id='sc25' href='#sc25'>SC 25</a>pāṇitalaprakāśāśca dṛśyante sarvaratnikāḥ |<br>
bodhisattvasya pūjārthaṁ sarvakṣetrā alaṁkṛtāḥ || <a class='ref vns' id='vns19.18' href='#vns19.18'>Verse 19.18</a></p>
<p><a class='ref sc' id='sc26' href='#sc26'>SC 26</a><a class='ref vai' id='vai204' href='#vai204'>Vai 204</a>devāśca ṣoḍaśa tathā bodhimaṇḍopacārakāḥ |<br>
alaṁcakrurbodhimaṇḍaṁ aśītiryojanāvṛtam || <a class='ref vns' id='vns19.19' href='#vns19.19'>Verse 19.19</a></p>
<p><a class='ref sc' id='sc27' href='#sc27'>SC 27</a>ye ca kecinmahāvyūhāḥ kṣetrakoṭīṣvanantakāḥ |<br>
te sarve tatra dṛśyante bodhisattvasya tejasā || <a class='ref vns' id='vns19.20' href='#vns19.20'>Verse 19.20</a></p>
<p><a class='ref sc' id='sc28' href='#sc28'>SC 28</a>devā nāgāstathā yakṣāḥ kinnarāśca mahoragāḥ |<br>
svāni svāni vimānāni śmaśānānīva menire || <a class='ref vns' id='vns19.21' href='#vns19.21'>Verse 19.21</a></p>
<p><a class='ref sc' id='sc29' href='#sc29'>SC 29</a>tān vyūhān saṁnirīkṣyeha vismitāḥ suramānuṣāḥ |<br>
sādhuḥ puṇyasya nisyandaḥ saṁpadyasyeyamīdṛśī || <a class='ref vns' id='vns19.22' href='#vns19.22'>Verse 19.22</a></p>
<p><a class='ref sc' id='sc30' href='#sc30'>SC 30</a>karoti naiva codyogaṁ kāyavāṅbhanasā tathā |<br>
sarvārthāścāsya sidhyanti ye ’bhipretā manorathāḥ || <a class='ref vns' id='vns19.23' href='#vns19.23'>Verse 19.23</a></p>
<p><a class='ref sc' id='sc31' href='#sc31'>SC 31</a>abhiprāyā yathānyeṣāṁ pūritāścaratā purā |<br>
vipākāḥ karmaṇastasya saṁpadyāteyamīdṛśī || <a class='ref vns' id='vns19.24' href='#vns19.24'>Verse 19.24</a></p>
<p><a class='ref sc' id='sc32' href='#sc32'>SC 32</a>alaṁkṛto bodhimaṇḍaścaturbhirbodhidevataiḥ |<br>
pārijāto divi yathā tasmādapi viśiṣyate || <a class='ref vns' id='vns19.25' href='#vns19.25'>Verse 19.25</a></p>
<p><a class='ref sc' id='sc33' href='#sc33'>SC 33</a>guṇāḥ śakyā na te vācā sarve saṁparikīrtitum |<br>
ye vyūhā bodhimaṇḍasya devatairabhisaṁskṛtāḥ || <a class='ref vns' id='vns19.26' href='#vns19.26'>Verse 19.26</a></p>
</blockquote>
<p><a class='ref sc' id='sc34' href='#sc34'>SC 34</a>iti hi bhikṣavastayā bodhisattvasya kāyapramuktayā prabhayā kālikasya nāgarājasya bhavanamavabhāsitamabhūt viśuddhayā vimalayā kāyacittaprahlādaudvilyajananyā sarvakleśāpakarṣiṇyā sarvasattvasukhaprītiprasādaprāmodyajananyā | dṛṣṭvā ca punaḥ kāliko nāgarājastasyāṁ velāyāṁ svasya parivārasya purataḥ sthitvemā gāthā abhāṣat—</p>
<blockquote class='gatha'>
<p><a class='ref sc' id='sc35' href='#sc35'>SC 35</a>krakuchande yatha ābha dṛṣṭa rucirā dṛṣṭā ca kanakāhvaye<br>
yadvatkāśyapi dharmarājamanaghe dṛṣṭā prabhā nirmalā |<br>
niḥsaṁśayaṁ varalakṣaṇo hitakaro utpanna jñānaprabho<br>
yenedaṁ bhavanaṁ virocati hi me svarṇaprabhālaṁkṛtam || <a class='ref vns' id='vns19.27' href='#vns19.27'>Verse 19.27</a></p>
<p><a class='ref sc' id='sc36' href='#sc36'>SC 36</a>nāsmiṁ candraraviprabhā suvipulā saṁdṛśyate veśmani<br>
no cāgnerna maṇerna vidyudamalā no ca prabhā jyotiṣām |<br>
no vā śakraprabhā na brahmaṇa prabhā no ca prabhā āsurī<br>
ekāntaṁ tamasākulaṁ mama gṛhaṁ prāgduṣkṛtaiḥ karmabhiḥ || <a class='ref vns' id='vns19.28' href='#vns19.28'>Verse 19.28</a></p>
<p><a class='ref sc' id='sc37' href='#sc37'>SC 37</a><a class='ref vai' id='vai205' href='#vai205'>Vai 205</a>adyedaṁ bhavanaṁ virājati śubhaṁ madhye raviṁdīptivat<br>
cittaṁ prīti janeti kāyu sukhito gātrādbhutā śītalā |<br>
taptā vālika yā śarīri nipatī jātā sa me śītalā<br>
suvyaktaṁ bahukalpakoṭicarito bodhidramaṁ gacchati || <a class='ref vns' id='vns19.29' href='#vns19.29'>Verse 19.29</a></p>
<p><a class='ref sc' id='sc38' href='#sc38'>SC 38</a>śīghraṁ gṛhṇata nāgapuṣpa rucirā vastrāṁ sugandhāṁ śubhāṁ<br>
muktāhārapinaddhatāṁśca valayāṁścūrṇāni dhūpottamā |<br>
saṁgītiṁ prakṛrudhva vādya vividhā bherīmṛdaṅgaiḥ śubhaiḥ<br>
hantā gacchatha pūjanā hitakaraṁ pūjārha sarve jage || <a class='ref vns' id='vns19.30' href='#vns19.30'>Verse 19.30</a></p>
<p><a class='ref sc' id='sc39' href='#sc39'>SC 39</a>so ’bhyutthāya ca nāgakanyasahitaścaturo diśaḥ prekṣate<br>
adrākṣīdatha meruparvatanibhaṁ svālaṁkṛtaṁ tejasā |<br>
devairdānavakoṭibhiḥ parivṛtaṁ brahmendrayakṣaistathā<br>
pūjāṁ tasya karonti hṛṣṭamanaso darśenti mārgo hyayam || <a class='ref vns' id='vns19.31' href='#vns19.31'>Verse 19.31</a></p>
<p><a class='ref sc' id='sc40' href='#sc40'>SC 40</a>saṁhṛṣṭaḥ sa hi nāgarāṭ sumuditaścābhyarcya lokottamaṁ<br>
vanditvā caraṇau ca gauravakṛtastasthau muneragrataḥ |<br>
nāgākanya udagra hṛṣṭamanasaḥ kurvanti pūjāṁ muneḥ<br>
puṣpaṁ gandhavilepanā ca kṣipiṣustūryāṇi nirnādayan || <a class='ref vns' id='vns19.32' href='#vns19.32'>Verse 19.32</a></p>
<p><a class='ref sc' id='sc41' href='#sc41'>SC 41</a>kṛtvā cāñjali nāgarāṭ sumuditastuṣṭāva tathyairguṇaiḥ<br>
sādhurdarśitu pūrṇacandravadane lokottame nāyake |<br>
yatha me dṛṣṭa nimitta pūrvaṛṣiṇāṁ paśyāmi tāneva te<br>
adya tvaṁ vinihatya mārabalavāniṣṭaṁ padaṁ lapsyase || <a class='ref vns' id='vns19.33' href='#vns19.33'>Verse 19.33</a></p>
<p><a class='ref sc' id='sc42' href='#sc42'>SC 42</a>yasyārthe damadānasaṁyama pure sarvā ti tyāgī abhūt<br>
yasyārthe damaśīlamaitrakaruṇākṣāntibalaṁ bhāvitam |<br>
yasyārthe damavīryadhyānanirataḥ prajñāpradīpaḥ kṛtaḥ<br>
saiṣā te paripūrṇa sarva praṇidhī adyā jino bheṣyase || <a class='ref vns' id='vns19.34' href='#vns19.34'>Verse 19.34</a></p>
<p><a class='ref sc' id='sc43' href='#sc43'>SC 43</a>yadvadvṛkṣa sapatrapuṣpa saphalā bodhidrumaṁ saṁnatāḥ<br>
yadvatkumbhasahasra pūrṇasalilā kurvanti prādakṣiṇam |<br>
yadvaccāpsaragaṇāśca saṁpramuditā snigdhaṁ rutaṁ kurvate<br>
haṁsā kroñcagaṇā yathā ca gagane gacchanti līlānvitaṁ<br>
kurvante sumanāḥ pradakṣiṇamṛṣiṁ bhāvi tvamadyārhavān || <a class='ref vns' id='vns19.35' href='#vns19.35'>Verse 19.35</a></p>
<p><a class='ref sc' id='sc44' href='#sc44'>SC 44</a><a class='ref vai' id='vai206' href='#vai206'>Vai 206</a>yatha vā kāñcanavarṇa ābha rucirā kṣatrāśatā gacchate<br>
śāntāścāpi yathā apāya nikhilā duḥkhairvimuktā prajāḥ |<br>
yadvadvṛṣṭita candrasūryabhavanā vāyurmṛdurvāyate<br>
adyā bheṣyasi sārthavāhu tribhave jātījarāmocako || <a class='ref vns' id='vns19.36' href='#vns19.36'>Verse 19.36</a></p>
<p><a class='ref sc' id='sc45' href='#sc45'>SC 45</a>yadvatkāmaratī vihāya ca surāstvatpūjane ’bhyāgatāḥ<br>
brahmā brahmapurohitāśca amarā utsṛjya dhyānaṁ sukham |<br>
ye kecittribhave tathaiva ca pure sarve ihābhyāgatāḥ<br>
adyā bheṣyasi vaidyarāju tribhave jāṭījaramocako || <a class='ref vns' id='vns19.37' href='#vns19.37'>Verse 19.37</a></p>
<p><a class='ref sc' id='sc46' href='#sc46'>SC 46</a>mārgaścāpi yathā viśodhitu surairyenādya tvaṁ gacchase<br>
etenāgatu krakucchandu bhagavān kanakāhvayaḥ kāśyapaḥ |<br>
yatha vā padma viśuddha nirmala śubhā bhittvā mahīmudgatāḥ<br>
yasmiṁ nikṣipase kramānatibalāṁ bhāvi tvamadyārhavān || <a class='ref vns' id='vns19.38' href='#vns19.38'>Verse 19.38</a></p>
<p><a class='ref sc' id='sc47' href='#sc47'>SC 47</a>mārāḥ koṭisahasra nekanayutā gaṅgā yathā vālikāḥ<br>
te tubhyaṁ na samartha bodhiviṭapāccāletu kampetu vā |<br>
yajñā naikavidhāḥ sahasranayutā gaṅgā yathā vālikāḥ<br>
yaṣṭāste caratā hitāya jagatasteneha vibhrājase || <a class='ref vns' id='vns19.39' href='#vns19.39'>Verse 19.39</a></p>
<p><a class='ref sc' id='sc48' href='#sc48'>SC 48</a>nakṣatrā saśaśī satārakaravī bhūmau patedambarāt<br>
svasthānācca calenmahāgirivaraḥ śuṣyedatho sāgaraḥ |<br>
caturo dhātava kaści vijñapuruṣo darśeya ekaikaśaḥ<br>
naiva tvaṁ drumarājamūlupagato aprāpya bodhyutthihet || <a class='ref vns' id='vns19.40' href='#vns19.40'>Verse 19.40</a></p>
<p><a class='ref sc' id='sc49' href='#sc49'>SC 49</a>lābhā mahya sulabdha vṛddhi vipulā dṛṣṭo ’si yatsārathe<br>
pūjā caiva kṛtā guṇāśca kathitā bodhāya cotsāhitaḥ |<br>
sarvā nāgavadhū ahaṁ ca sasutā mucyemito yonitaḥ<br>
tvaṁ yāsī yatha mattavāraṇagate gacchema evaṁ vayam || <a class='ref vns' id='vns19.41' href='#vns19.41'>Verse 19.41</a><br>
iti ||</p>
</blockquote>
<p><a class='ref sc' id='sc50' href='#sc50'>SC 50</a>iti hi bhikṣavaḥ kālikasya nāgarājasyāgramahiṣī suvarṇaprabhāsā nāma, sā saṁbahulābhirnāgakanyābhiḥ parivṛtā puraskṛtā nānāratnachatraparigṛhītābhiḥ nānādūṣyaparigṛhītābhirnānāmuktāhāraparigṛhītābhiḥ nānāmaṇiratnaparigṛhītābhiḥ divyamānuṣyakamālyavilepanaguṇṭhaparigṛhītābhiḥ nānāgandhaghaṭikāparigṛhītābhiḥ nānātūryasaṁgītisaṁpravāditairnānāratnapuṣpavarṣairbodhisattvaṁ gacchantamabhyavakiranti sma ||</p>
<p><a class='ref sc' id='sc51' href='#sc51'>SC 51</a><a class='ref vai' id='vai207' href='#vai207'>Vai 207</a>ābhiśca gāthābhistuṣṭuvuḥ—</p>
<blockquote class='gatha'>
<p><a class='ref sc' id='sc52' href='#sc52'>SC 52</a>abhrāntā atrastā abhīrū achambhī alīnā adīnā prahṛṣṭā dudharṣā |<br>
araktā aduṣṭā amūḍhā alubdhā viraktā vimuktā namaste maharṣe || <a class='ref vns' id='vns19.42' href='#vns19.42'>Verse 19.42</a></p>
<p><a class='ref sc' id='sc53' href='#sc53'>SC 53</a>bhiṣaṅkā viśalyā vineyā vineṣī suvaidyā jagasyā dukhebhyaḥ pramocī |<br>
alenā atrāṇā ahīnā viditvā bhavā lenu trāṇo trilokesmi jātaḥ || <a class='ref vns' id='vns19.43' href='#vns19.43'>Verse 19.43</a></p>
<p><a class='ref sc' id='sc54' href='#sc54'>SC 54</a>prasannā prahṛṣṭā yathā devasaṁghāḥ pravarṣī nabhasthā mahatpuṣpavarṣam |<br>
mahācailakṣepaṁ karontī yatheme jino bheṣyase ’dyā kuruṣva praharṣam || <a class='ref vns' id='vns19.44' href='#vns19.44'>Verse 19.44</a></p>
<p><a class='ref sc' id='sc55' href='#sc55'>SC 55</a>upehi drumendraṁ niṣīdā achambhī jinā mārasenāṁ dhuna kleśajālam |<br>
vibuddhya praśāntāṁ varāmagrabodhiṁ yathā paurvakaistairvibuddhā jinendraiḥ || <a class='ref vns' id='vns19.45' href='#vns19.45'>Verse 19.45</a></p>
<p><a class='ref sc' id='sc56' href='#sc56'>SC 56</a>tvayā yasya arthe bahūkalpakoṭyaḥ kṛtā duṣkarāṇī jaganmocanārtham |<br>
prapūrṇā ti āśā ayaṁ prāptu kālo upehi drumendraṁ spṛśasvāgrabodhim || <a class='ref vns' id='vns19.46' href='#vns19.46'>Verse 19.46</a><br>
iti ||</p>
</blockquote>
<p><a class='ref sc' id='sc57' href='#sc57'>SC 57</a>atha khalu bhikṣavo bodhisattvasyaitadabhavat—kutra niṣaṇṇaistaiḥ pūrvakaistathāgatairanuttarā samyaksaṁbodhirabhisaṁbuddhā iti |<br>
tato ’syaitadabhūt—tṛṇasaṁstare niṣaṇṇairiti ||</p>
<p><a class='ref sc' id='sc58' href='#sc58'>SC 58</a>atha khalvantarīkṣagatāni śuddhāvāsakāyikadevaśatasahasrāṇi bodhisattvasya cetobhireva cetaḥparivitarkamājñāyaivaṁ vāco bhāṣante sma—evametat satpuruṣa, evametat | tṛṇasaṁstare satpuruṣa niṣadya taiḥ pūrvakaistathāgatairanuttarā samyaksaṁbodhirabhisaṁbuddhā iti ||</p>
<p><a class='ref sc' id='sc59' href='#sc59'>SC 59</a>adrākṣītkhalvapi bhikṣavo bodhisattvo mārgasya dakṣiṇe pārśve svastikaṁ yāvasikam tṛṇāni lūnāti sma nīlāni mṛdukāni sukumārāṇi ramaṇīyāni kuṇḍalajātāni pradakṣiṇāvartāni | mayūragrīvasaṁnibhāni kācilindikasukhasaṁsparśāni sugandhīni varṇavanti manoramāṇi | dṛṣṭvā ca <a class='ref vai' id='vai208' href='#vai208'>Vai 208</a> punarbodhisattvo mārgādapakramya yena svastiko yāvasikastenopasaṁkrāmat | upasaṁkramya svastikaṁ yāvasikaṁ madhurayā vācā samālapati sma | yāsau vāgājñāpanī vijñāpanī vispaṣṭā anekalokaikavarṇasukhā valguḥ śravaṇīyā snigdhā smaraṇīyā codanī toṣaṇī premaṇī akarkaśā agadgadā aparuṣā acapalā ślakṣṇā madhurā karṇasukhā kāyacittodbilyakaraṇī rāgadoṣamohakalikaluṣavinodanī kalaviṅkarutasvarā kuṇālajīvaṁjīvakābhinaditaghoṣā dundubhisaṁgītirutaravitanirghoṣavatī anapahatā satyā acchā bhūtā brahmasvarutaravitanirghoṣā samudrasvaraveganibhā śailasaṁghaṭṭanavatī devendrāsurendrābhiṣṭutā gambhīrā duravagāhā namucibalābalakaraṇī parapravādamathanī siṁhasvaravegā hayagajagarjitaghoṣā nāganirnādanī meghastanitābhigarjitasvarā daśadiksarvabuddhakṣetraspharaṇī vineyasattvasaṁcodanī adrutā anupahatā avilambitā sahitā yuktā kālavādinī samayānatikramaṇī dharmaśatasahasrasugrathitā saumyā asaktā adhiṣṭhitapratibhānā ekarutā sarvarutaracanī sarvābhiprāyajñāpanī sarvasukhasaṁjananī mokṣapathasaṁdarśikā mārgasaṁbhāravādinī parṣadanatikramaṇī sarvaparṣatsaṁtoṣaṇī sarvabuddhabhāṣitānukūlā | īdṛśyā vācā bodhisattvaḥ svastikaṁ yāvasikaṁ gāthābhirabhyabhāṣata—</p>
<blockquote class='gatha'>
<p><a class='ref sc' id='sc60' href='#sc60'>SC 60</a>tṛṇu dehi mi svastika śīghraṁ adya mamārthu tṛṇaiḥ sumahāntaḥ |<br>
sabalaṁ namuciṁ nihanitvā bodhimanuttaraśānti spṛśiṣye || <a class='ref vns' id='vns19.47' href='#vns19.47'>Verse 19.47</a></p>
<p><a class='ref sc' id='sc61' href='#sc61'>SC 61</a>yasya kṛte mayi kalpasahasrā dānu damo ’pi ca saṁyama tyāgo |<br>
śīlavrataṁ ca tapaśca sucīrṇā tasya mi niṣpadi bheṣyati adya || <a class='ref vns' id='vns19.48' href='#vns19.48'>Verse 19.48</a></p>
<p><a class='ref sc' id='sc62' href='#sc62'>SC 62</a>kṣāntibalaṁ tatha vīryabalaṁ ca dhyānabalaṁ tatha jñānabalaṁ ca |<br>
puṇyaabhijñavimokṣabalaṁ ca tasya mi niṣpadi bheṣyati adya || <a class='ref vns' id='vns19.49' href='#vns19.49'>Verse 19.49</a></p>
<p><a class='ref sc' id='sc63' href='#sc63'>SC 63</a>prajñabalaṁ ca upāyabalaṁ ca ṛddhima saṁgatamaitrabalaṁ ca |<br>
pratisaṁvidaparisatyabalaṁ ca teṣa mi niṣpadi bheṣyati adya || <a class='ref vns' id='vns19.50' href='#vns19.50'>Verse 19.50</a></p>
<p><a class='ref sc' id='sc64' href='#sc64'>SC 64</a><a class='ref vai' id='vai209' href='#vai209'>Vai 209</a>puṇyabalaṁ ca tavāpi anantaṁ yanmama dāsyasi adya tṛṇāni |<br>
na hyaparaṁ tava etu nimittaṁ tvaṁ pi anuttaru bheṣyasi śāstā || <a class='ref vns' id='vns19.51' href='#vns19.51'>Verse 19.51</a></p>
<p><a class='ref sc' id='sc65' href='#sc65'>SC 65</a>śrutvā svastiku vāca nāyake suruciramadhurāṁ<br>
tuṣṭo āttamanāśca harṣitaḥ pramuditamanasaḥ |<br>
gṛhṇītvā tṛṇamuṣṭi sparśanavatī mṛdutaruṇaśubhāṁ<br>
purataḥ sthitvana vāca bhāṣate pramuditahṛdayaḥ || <a class='ref vns' id='vns19.52' href='#vns19.52'>Verse 19.52</a></p>
<p><a class='ref sc' id='sc66' href='#sc66'>SC 66</a>yadi tāva ṇṛkebhi labhyate padavaramamṛtaṁ<br>
bodhī uttama śānta durdṛśā purimajinapathaḥ |<br>
tiṣṭhatu tāva mahāguṇodadhe aparimitayaśā<br>
ahameva prathame nu budhyami padavaramṛtam || <a class='ref vns' id='vns19.53' href='#vns19.53'>Verse 19.53</a></p>
<p><a class='ref sc' id='sc67' href='#sc67'>SC 67</a>naiṣā svastika bodhi labhyate tṛṇavaraśayanaiḥ<br>
acaritvā bahukalpa duṣkarī vratatapa vividhā |<br>
prajñāpuṇyaupāyaudgato yada bhavi matimāṁ<br>
tada paścājjina vyākaronti munayo bhaviṣyasi virajaḥ || <a class='ref vns' id='vns19.54' href='#vns19.54'>Verse 19.54</a></p>
<p><a class='ref sc' id='sc68' href='#sc68'>SC 68</a>yadi bodhi iya śakyu svastikā parajani dadituṁ<br>
piṇḍīkṛtya dadeya prāṇināṁ ma bhavatu vimatiḥ |<br>
yada bodhī maya prāpta jānasī vibhajami amṛtaṁ<br>
āgatvā śṛṇu dharmayukta tvaṁ bhaviṣyasi virajaḥ || <a class='ref vns' id='vns19.55' href='#vns19.55'>Verse 19.55</a></p>
<p><a class='ref sc' id='sc69' href='#sc69'>SC 69</a>gṛhṇītvā tṛṇamuṣṭi nāyakaḥ paramasumṛdukāṁ<br>
siṁhāhaṁsagatiśca prasthitaḥ pracalita dharaṇī |<br>
devā nāgagaṇāḥ kṛtāñjalī pramuditamanasaḥ<br>
adyā mārabalaṁ nihatyayaṁ spṛśiṣyati amṛtam || <a class='ref vns' id='vns19.56' href='#vns19.56'>Verse 19.56</a></p>
</blockquote>
<p><a class='ref sc' id='sc70' href='#sc70'>SC 70</a>iti hi bhikṣavo bodhisattvasya bodhivṛkṣamupasaṁkrāmato ’śītibodhivṛkṣasahasrāṇi devaputraiśca bodhisattvaiśca maṇḍitānyabhūvan—iha niṣadya bodhisattvo bodhiṁ prāpsyatyabhisaṁbhotsyata iti | santi tatra kecidbodhivṛkṣāḥ puṣpamayā yojanaśatasahasrodviddhāḥ | kecid bodhivṛkṣā <a class='ref vai' id='vai210' href='#vai210'>Vai 210</a> gandhamayā dviyojanaśatasahasrodviddhāḥ | kecidbodhivṛkṣāścandanamayāstriyojanaśatasahasrodviddhāḥ | kecidbodhivṛkṣā vastramayāḥ pañcayojanaśatasahasrāṇyuccaistvena | kecidbodhivṛkṣā ratnamayā daśayojanaśatasahasrāṇyuccaistvena | kecidbodhivṛkṣāḥ sarvaratnamayā daśayojanakoṭinayutaśatasahasrāṇyuccaistvena | kecidbodhivṛkṣā ratnamayāḥ koṭinayutaśatasahasramudviddhāḥ | sarveṣu teṣu bodhivṛkṣamūleṣu yathānurūpāṇi siṁhāsanāni prajñaptānyabhūvan nānādivyadūṣyasaṁstṛtāni | kvacidbodhivṛkṣe padmāsanaṁ prajñaptamabhūt, kvacidgandhāsanam, kvacinnānāvidharatnāsanam | bodhisattvaśca lalitavyūhaṁ nāma samādhiṁ samāpadyate sma | samanantarasamāpannasya ca bodhisattvasyemaṁ lalitavyūhaṁ nāma bodhisattvasamādhim, atha tatkṣaṇameva bodhisattvaḥ sarveṣu ca teṣu bodhivṛkṣamūleṣu siṁhāsane saṁniṣaṇṇaḥ saṁdṛśyate sma lakṣaṇānuvyañjanasamalaṁkṛtena kāyena | ekaikaśca bodhisattvo devaputraiścaivaṁ saṁjānīte sma—mamaiva siṁhāsane bodhisattvo niṣaṇṇo nānyeṣāmiti | yathā ca te saṁjānate sma—tathāsyaiva lalitavyūhasya bodhisattvasamādheranubhāvena sarvanirayatiryagyoniyamalokikāḥ sarve devamanuṣyāśca sarve gatyupapannāḥ sarvasattvā bodhisattvaṁ paśyanti sma bodhivṛkṣamūle siṁhāsane niṣaṇṇam ||</p>
<p><a class='ref sc' id='sc71' href='#sc71'>SC 71</a>atha ca punarhīnādhimuktikānāṁ sattvānāṁ matiparitoṣaṇārthaṁ bodhisattvastṛṇamuṣṭimādāya yena bodhivṛkṣastenopasaṁkrāmat | upasaṁkramya bodhivṛkṣaṁ saptakṛtvaḥ pradakṣiṇīkṛtya svayamevābhyantarāgraṁ bahirmūlaṁ samantabhadraṁ tṛṇasaṁstaraṇaṁ saṁstīrya siṁhavacchūravadbalavaddṛḍhavīryavatsthāmavannāgavadaiśvaryavatsvayaṁbhūvajjñānivadanuttaravadviśeṣavadabhyudratavadyaśovatkīrtivaddānavacchīlavatkṣāntivadvīryavaddhyānavatprajñāvajjñānavatpuṇyavannihatamārapratyarthikavatsaṁbhāravatparyaṅkamābhujya tasmiṁstṛṇasaṁstare nyaṣīdat prāṅmukha ṛjukāyaṁ praṇidhāya abhimukhāṁ smṛtimupasthāpya | īdṛśaṁ ca dṛḍhaṁ samādānamakarot—</p>
<blockquote class='gatha'>
<p><a class='ref sc' id='sc72' href='#sc72'>SC 72</a>ihāsane śuṣyatu me śarīraṁ tvagasthimāṁsaṁ pralayaṁ ca yātu |<br>
aprāpya bodhiṁ bahukalpadurlabhāṁ naivāsanātkāyamataścaliṣyate || <a class='ref vns' id='vns19.57' href='#vns19.57'>Verse 19.57</a><br>
iti ||</p>
</blockquote>
<p class='endsection'><a class='ref sc' id='sc73' href='#sc73'>SC 73</a>|| iti śrīlalitavistare bodhimaṇḍagamanaparivarto nāma ekonaviṁśatitamo ’dhyāyaḥ ||</p>
<footer>
<p>Based on the edition by P.L. <span class='author'>Vaidya</span>, Darbhanga: The Mithila Institute, <span class='publication-date'>1958</span>, (Buddhist Sanskrit Texts, 1)</p>
<p>Input by members of the <a href='http://www.uwest.edu/sanskritcanon'>Sanskrit Buddhist Input Project</a> of Nagarjuna Institute, Nepal and University of the West, Rosemead, California, USA.</p>
<p>Sutra section, text no. 22.</p>
<p>The transliteration emulates the conventions of Nagari script, so many word boundaries are not marked by blanks.</p>
<p>REFERENCE SYSTEM (added):<br>
Lal_nn.nn = Lalitavistara_parivarta.verse<br>
(Vaidya nn) = pagination of P.L. Vaidya’s edition</p>
<p>Text file sourced from <a href='http://www.sub.uni-goettingen.de/ebene_1/gretil/gretil.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
