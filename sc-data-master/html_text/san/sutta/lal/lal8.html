<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='lal8' lang='san'>
<header>
<ul>
<li class='division'>Lalitavistaraḥ |</li>
</ul>
<h1>8: devakulopanayanaparivarto ’ṣṭamaḥ</h1>
</header>
<p><a class='ref sc' id='sc1' href='#sc1'>SC 1</a><a class='ref vai' id='vai83' href='#vai83'>Vai 83</a>iti hi bhikṣavo yāmeva rātriṁ bodhisattvo jātastasyāmeva rātryāṁ viṁśati kanyāsahasrāṇi kṣatriyabrāhmaṇanaigamagṛhapatimahāśālakuleṣu jātāḥ | tāśca sarvā mātāpitṛbhirbodhisattvāya dattā upasthānaparicaryāyai | viṁśati ca kanyāsahasrāṇi rājñā śuddhodanena dattāni bodhisattvasyopasthānaparicaryāyai | viṁśati ca kanyāsahasrāṇi mitrāmātyātmajñātisālohitairdattāni bodhisattvasyopasthānaparicaryāyai | viṁśati ca kanyāsahasrāṇi amātyapārṣadyairdattāni bodhisattvasyopasthānaparicaryāyai ||</p>
<p><a class='ref sc' id='sc2' href='#sc2'>SC 2</a>tadā ca bhikṣavo mahallakamahallikāḥ śākyāḥ saṁnipatya rājānaṁ śuddhodanamupasaṁkramyaivamāhuḥ—yatkhalu deva jānīyāḥ—devakulaṁ kumāra upanīyatāmiti | rājā āha—sādhu, upanīyatāṁ kumāraḥ | tena hi maṇḍyatāṁ nagaram | upaśobhyantāṁ vīthicatvaraśṛṅgāṭakāntarāpaṇarathyāmukhāni | apanīyantāmamaṅgalyāḥ kāṇakubjabadhirāndhamūkavisaṁsthitavirūparūpā aparipūrṇendriyāḥ | upanāmyantāṁ maṅgalāni | ghuṣyantāṁ puṇyabheryaḥ | tāḍyantāṁ maṅgalyaghaṇṭāḥ | samalaṁkriyantāṁ puravaradvārāṇi | vādyantāṁ sumanojñatūryatālāvacarāṇi | saṁnipātyantāṁ sarvakoṭṭarājānaḥ | ekībhavantu śreṣṭhigṛhapatyamātyadauvārikapāriṣadyāḥ | yujyantāṁ kanyārathāḥ | upanāmyantāṁ pūrṇakumbhāḥ | saṁnipātyantāmadhīyānā brāhmaṇāḥ | alaṁkriyantāṁ devakulāni | iti hi bhikṣavo yathoktapūrvaṁ sarvaṁ kṛtamabhūt ||</p>
<p><a class='ref sc' id='sc3' href='#sc3'>SC 3</a>tato rājā śuddhodanaḥ svagṛhaṁ praviśya mahāprajāpatīṁ gautamīmāmantryaivamāha—alaṁkriyantāṁ kumāraḥ devakulamupaneṣyata iti | sādhviti pratiśrutya mahāprajāpatī gautamī kumāraṁ maṇḍayati sma ||</p>
<p><a class='ref sc' id='sc4' href='#sc4'>SC 4</a>tataḥ kumāro maṇḍyamānaḥ prahasitavadano vyapagatabhṛkuṭikaḥ paramamadhurayā vācā mātṛsvasāramevamāha—amba kutrāhamupaneṣyata iti | āha—devakulaṁ putreti | tataḥ kumāraḥ smitamupadarśayan prahasitavadano mātṛsvasāraṁ gāthābhiradhyabhāṣata—</p>
<blockquote class='gatha'>
<p><a class='ref sc' id='sc5' href='#sc5'>SC 5</a>jātasya mahyamiha kampita trisahasraṁ śakraśca brahma asurāśca mahoragāśca |<br>
candraśca sūrya tatha vaiśravaṇaḥ kumāro mūrdhnā krameṣu nipatitva namasyayanti || <a class='ref vns' id='vns8.1' href='#vns8.1'>Verse 8.1</a></p>
<p><a class='ref sc' id='sc6' href='#sc6'>SC 6</a>katamo ’nyu deva mama uttari yo viśiṣṭo yasmin mama praṇayase tvamihādya amba |<br>
devātideva ahu uttamu sarvadevaiḥ devo na me ’sti sadṛśaḥ kuta uttaraṁ vā || <a class='ref vns' id='vns8.2' href='#vns8.2'>Verse 8.2</a></p>
<p><a class='ref sc' id='sc7' href='#sc7'>SC 7</a>lokānuvartana pratī iti amba yāsye dṛṣtvā vikurvita mamā janatā udagrāḥ |<a class='ref vai' id='vai84' href='#vai84'>Vai 84</a><br>
adhimātru gaurava kariṣyati citrakāraḥ jñāsyanti devamanujā svaya devadevaḥ || <a class='ref vns' id='vns8.3' href='#vns8.3'>Verse 8.3</a></p>
</blockquote>
<p><a class='ref sc' id='sc8' href='#sc8'>SC 8</a>iti hi bhikṣavaḥ sarvairvarṇaiḥ stutimaṅgalaiḥ pratyupasthitairaparimitālaṁkārālaṁkṛteṣu vīthicatvaraśṛṅgāṭakāntarāpaṇamukheṣvantaḥpure kumārasya rathamalaṁkṛtya rājā śuddhodano brāhmaṇanaigamaśreṣṭhigṛhapatyamātyakoṭṭarājadauvārikapāriṣadyamitrajñātiparivṛtaḥ puraskṛto dhūpanadhūpitena muktapuṣpābhikīrṇena hayagajarathapattikalilenocchritachatradhvajapatākena nānātūryasaṁpravāditena mārgeṇa kumāraṁ gṛhītvā gacchati sma | devatāśatasahasrāṇi bodhisattvasya rathaṁ vahanti sma | anekāni ca devaputrāpsaraḥkoṭiniyutaśatasahasrāṇi gaganatalagatāni puṣpavarṣāṇyabhipravarṣanti sma | tūryāṇi ca pravādayanti sma | iti hi rājā śuddhodano mahatā rājavyūhena mahatā rājarddhyā mahatā rājānubhāvena kumāraṁ gṛhītvā devakulaṁ praviśati sma | samanantarapratiṣṭhāpitaśca bodhisattvena dakṣiṇaścaraṇayoḥ kramatalastasmin devakule atha tā acetanyo devapratimāḥ tadyathā—śivaskandanārāyaṇakuberacandrasūryavaiśravaṇaśakrabrahmalokapālaprabhṛtayaḥ pratimāḥ—sarvāḥ svebhyaḥ svebhyaḥ sthānebhyo vyutthāya bodhisattvasya kramatalayornipatanti sma | tatra devamanuṣyaśatasahasrāṇi hīhīkārakilakilāpramukhaiḥ prakṣveḍitaśatasahasrāṇi prāmuñcan | cailavikṣepāṇi cākārṣuḥ | sarvaṁ ca kapilavastumahānagaraṁ ṣaṅvikāraṁ prākampitam | divyāni ca kusumāni prāvarṣan | tūryaśatasahasrāṇi cāghaṭṭitāni praṇeduḥ | yeṣāṁ ca devānāṁ tāḥ pratimāḥ, te sarve svasvarūpamupadarśyemā gāthā abhāṣata—</p>
<blockquote class='gatha'>
<p><a class='ref sc' id='sc9' href='#sc9'>SC 9</a>no merū girirāja parvatavaro jātū name sarṣape<br>
no vā sāgara nāgarājanilayo jātū name goṣpade |<br>
candrāditya prabhaṁkarā prabhakarā khadyotake no name<br>
prajñāpuṇyakulodito guṇadharaḥ kasmānname devate || <a class='ref vns' id='vns8.4' href='#vns8.4'>Verse 8.4</a></p>
<p><a class='ref sc' id='sc10' href='#sc10'>SC 10</a>yadvat sarṣapa goṣpade va salilaṁ khadyotakā vā bhavet<br>
evaṁ ca trisahasra devamanujā ye keci mānāśritāḥ |<br>
merūsāgaracandrasūryasadṛśo loke svayaṁbhūttamo<br>
yaṁ loko hyabhivandya lābha labhate svargaṁ tathā nirvṛtim || <a class='ref vns' id='vns8.5' href='#vns8.5'>Verse 8.5</a></p>
</blockquote>
<p><a class='ref sc' id='sc11' href='#sc11'>SC 11</a>asmin khalu punarbhikṣavo bodhisattvena mahāsattvena devakule praveśe saṁdarśyamāne dvātriṁśatāṁ devaputraśatasahasrāṇāmanuttarāyāṁ samyaksaṁbodhau cittānyutpadyante | ayaṁ bhikṣavo heturayaṁ pratyayo yenopekṣako bodhisattvo bhavati sma devakulamupanīyamāna iti ||</p>
<p class='endsection'><a class='ref sc' id='sc12' href='#sc12'>SC 12</a>iti śrīlalitavistare devakulopanayanaparivarto nāma aṣṭamo ’dhyāyaḥ ||</p>
<footer>
<p>Based on the edition by P.L. <span class='author'>Vaidya</span>, Darbhanga: The Mithila Institute, <span class='publication-date'>1958</span>, (Buddhist Sanskrit Texts, 1)</p>
<p>Input by members of the <a href='http://www.uwest.edu/sanskritcanon'>Sanskrit Buddhist Input Project</a> of Nagarjuna Institute, Nepal and University of the West, Rosemead, California, USA.</p>
<p>Sutra section, text no. 22.</p>
<p>The transliteration emulates the conventions of Nagari script, so many word boundaries are not marked by blanks.</p>
<p>REFERENCE SYSTEM (added):<br>
Lal_nn.nn = Lalitavistara_parivarta.verse<br>
(Vaidya nn) = pagination of P.L. Vaidya’s edition</p>
<p>Text file sourced from <a href='http://www.sub.uni-goettingen.de/ebene_1/gretil/gretil.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
