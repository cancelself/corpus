<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='lal18' lang='san'>
<header>
<ul>
<li class='division'>Lalitavistaraḥ |</li>
</ul>
<h1>18: nairañjanāparivarto ’ṣṭādaśaḥ</h1>
</header>
<p><a class='ref sc' id='sc1' href='#sc1'>SC 1</a><a class='ref vai' id='vai191' href='#vai191'>Vai 191</a>māraśca bhikṣavaḥ pāpīyān bodhisattvasya ṣaḍvarṣāṇi duṣkaracaryāṁ carataḥ pṛṣṭhataḥ samanubaddho ’bhūt avatāraprekṣī avatāragaveṣī | na ca kadācitkiṁcidavatāramadhyagacchat | so ’vatāramanadhigacchannirviṇṇo vipratisārī prākrāmat ||</p>
<p><a class='ref sc' id='sc2' href='#sc2'>SC 2</a>tatredamucyate—</p>
<blockquote class='gatha'>
<p><a class='ref sc' id='sc3' href='#sc3'>SC 3</a>ramaṇīyānyaraṇyāni vanagulmāśca vīrudhāḥ |<br>
prācīnamurubilvāyāṁ yatra nairañjanā nadī || <a class='ref vns' id='vns18.1' href='#vns18.1'>Verse 18.1</a></p>
<p><a class='ref sc' id='sc4' href='#sc4'>SC 4</a>prahāṇāyodyataṁ tatra satataṁ dṛḍhavikramam |<br>
parākramantaṁ vīryeṇa yogakṣemasya prāptaye || <a class='ref vns' id='vns18.2' href='#vns18.2'>Verse 18.2</a></p>
<p><a class='ref sc' id='sc5' href='#sc5'>SC 5</a>namucirmadhurāṁ vācaṁ bhāṣamāṇo upāgamat |<br>
śākyaputrā samuttiṣṭha kāyakhedena kiṁ tava || <a class='ref vns' id='vns18.3' href='#vns18.3'>Verse 18.3</a></p>
<p><a class='ref sc' id='sc6' href='#sc6'>SC 6</a>jīvato jīvitaṁ śreyo jīvan dharmaṁ cariṣyasi |<br>
jīvaṁ hi tāni kurute yāni kṛtvā na śocati || <a class='ref vns' id='vns18.4' href='#vns18.4'>Verse 18.4</a></p>
<p><a class='ref sc' id='sc7' href='#sc7'>SC 7</a>kṛśo vivarṇo dīnastvaṁ antike maraṇaṁ tava |<br>
sahasrabhāge maraṇaṁ ekabhāge ca jīvitam || <a class='ref vns' id='vns18.5' href='#vns18.5'>Verse 18.5</a></p>
<p><a class='ref sc' id='sc8' href='#sc8'>SC 8</a>dadataḥ satataṁ dānaṁ agnihotraṁ ca juhvataḥ |<br>
bhaviṣyati mahatpuṇyaṁ kiṁ prahāṇe kariṣyasi || <a class='ref vns' id='vns18.6' href='#vns18.6'>Verse 18.6</a></p>
<p><a class='ref sc' id='sc9' href='#sc9'>SC 9</a>duḥkhaṁ mārgaṁ prahāṇasya duṣkaraṁ cittanigraham |<br>
imāṁ vācaṁ tadā māro bodhisattvamathābravīt || <a class='ref vns' id='vns18.7' href='#vns18.7'>Verse 18.7</a></p>
<p><a class='ref sc' id='sc10' href='#sc10'>SC 10</a>taṁ tathāvādinaṁ māraṁ bodhisattvastato ’bravīt |<br>
pramattabandho pāpīya svenārthena tvamāgataḥ || <a class='ref vns' id='vns18.8' href='#vns18.8'>Verse 18.8</a></p>
<p><a class='ref sc' id='sc11' href='#sc11'>SC 11</a>aṇumātraṁ hi me puṇyairartho māra na vidyate |<br>
artho yeṣāṁ tu puṇyena tānevaṁ vaktumarhasi || <a class='ref vns' id='vns18.9' href='#vns18.9'>Verse 18.9</a></p>
<p><a class='ref sc' id='sc12' href='#sc12'>SC 12</a>naivāhaṁ maraṇaṁ manye maraṇāntaṁ hi jīvitam |<br>
anivartī bhaviṣyāmi brahmacaryaparāyaṇaḥ || <a class='ref vns' id='vns18.10' href='#vns18.10'>Verse 18.10</a></p>
<p><a class='ref sc' id='sc13' href='#sc13'>SC 13</a>srotāṁsyapi nadīnāṁ hi vāyureṣa viśoṣayet |<br>
kiṁ punaḥ śoṣayetkāyaṁ śoṇitaṁ prahitātmanām || <a class='ref vns' id='vns18.11' href='#vns18.11'>Verse 18.11</a></p>
<p><a class='ref sc' id='sc14' href='#sc14'>SC 14</a><a class='ref vai' id='vai192' href='#vai192'>Vai 192</a>śoṇite tu viśuṣke vai tato māṁsaṁ viśuṣyati |<br>
māṁseṣu kṣīyamāṇeṣu bhūyaścittaṁ prasīdati |<br>
bhūyaśchandaśca vīryaṁ ca samādhiścāvatiṣṭhate || <a class='ref vns' id='vns18.12' href='#vns18.12'>Verse 18.12</a></p>
<p><a class='ref sc' id='sc15' href='#sc15'>SC 15</a>tasyaiva me viharataḥ prāptasyottamacetanām |<br>
cittaṁ nāvekṣate kāyaṁ paśya sattvasya śuddhatām || <a class='ref vns' id='vns18.13' href='#vns18.13'>Verse 18.13</a></p>
<p><a class='ref sc' id='sc16' href='#sc16'>SC 16</a>asti chandaṁ tathā vīryaṁ prajñāpi mama vidyate |<br>
taṁ na paśyāmyahaṁ loke vīryādyo māṁ vicālayet || <a class='ref vns' id='vns18.14' href='#vns18.14'>Verse 18.14</a></p>
<p><a class='ref sc' id='sc17' href='#sc17'>SC 17</a>varaṁ mṛtyuḥ prāṇaharo dhiggrāmyaṁ nopajīvitam |<br>
saṁgrāme maraṇaṁ śreyo yacca jīvetparājitaḥ || <a class='ref vns' id='vns18.15' href='#vns18.15'>Verse 18.15</a></p>
<p><a class='ref sc' id='sc18' href='#sc18'>SC 18</a>nāśūro jayate senāṁ jitvā caināṁ na manyate |<br>
śūrastu jayate senāṁ laghu māra jayāmi te || <a class='ref vns' id='vns18.16' href='#vns18.16'>Verse 18.16</a></p>
<p><a class='ref sc' id='sc19' href='#sc19'>SC 19</a>kāmāste prathamā senā dvitīyā aratistathā |<br>
tṛtīyā kṣutpipāsā te tṛṣṇā senā caturthikā || <a class='ref vns' id='vns18.17' href='#vns18.17'>Verse 18.17</a></p>
<p><a class='ref sc' id='sc20' href='#sc20'>SC 20</a>pañcamī styānamiddhaṁ te bhayaṁ ṣaṣṭī nirucyate |<br>
saptamī vicikitsā te krodhamrakṣau tathāṣṭamī || <a class='ref vns' id='vns18.18' href='#vns18.18'>Verse 18.18</a></p>
<p><a class='ref sc' id='sc21' href='#sc21'>SC 21</a>lobhaślokau ca saṁskārau mithyālabdhaṁ ca yadyaśaḥ |<br>
ātmānaṁ yaśca utkarṣedyaśca vai dhvaṁsayetparāṁ || <a class='ref vns' id='vns18.19' href='#vns18.19'>Verse 18.19</a></p>
<p><a class='ref sc' id='sc22' href='#sc22'>SC 22</a>eṣā hi namuceḥ senā kṛṣṇabandhoḥ pratāpinaḥ |<br>
atrāvagāḍhā dṛśyante ete śramaṇabrāhmaṇāḥ || <a class='ref vns' id='vns18.20' href='#vns18.20'>Verse 18.20</a></p>
<p><a class='ref sc' id='sc23' href='#sc23'>SC 23</a>yā te senā dharṣayati lokamenaṁ sadevakam |<br>
bhetsyāmi prajñayā tāṁ te āmapātramivāmbunā || <a class='ref vns' id='vns18.21' href='#vns18.21'>Verse 18.21</a></p>
<p><a class='ref sc' id='sc24' href='#sc24'>SC 24</a>smṛtiṁ sūpasthitāṁ kṛtvā prajñāṁ caiva subhāvitām |<br>
saṁprajānaṁ cariṣyāmi kiṁ kariṣyasi durmate || <a class='ref vns' id='vns18.22' href='#vns18.22'>Verse 18.22</a></p>
</blockquote>
<p><a class='ref sc' id='sc25' href='#sc25'>SC 25</a>evamukte māraḥ pāpīyān duḥkhī durmanā anāttamanā vipratisārī tatraivāntaradhāt ||</p>
<p><a class='ref sc' id='sc26' href='#sc26'>SC 26</a>atha khalu bhikṣavo bodhisattvasyaitadabhūt—ye kecicchramaṇā brāhmaṇā vā atītānāgatapratyutpanneṣvadhvasvātmopakramikāṁ śarīropatāpikāṁ duḥkhāṁ tīvrāṁ kharāṁ kaṭukāmamanāpāṁ vedanāṁ vedayanti etāvatparamaṁ te duḥkhamanubhavanti ||<a class='ref vai' id='vai193' href='#vai193'>Vai 193</a><br>
tasya me bhikṣava etadabhūt—anayāpi khalu mayā caryayā anayāpi pratipadā na kaściduttarimanuṣyadharmādalamāryajñānadarśanaviśeṣaḥ sākṣātkṛtaḥ | nāyaṁ mārgo bodheḥ | nāyaṁ mārga āyatyāṁ jātijarāmaraṇasaṁbhavānāmastaṁgamāya | syāttadanyo mārgo bodherāyatyāṁ jātijarāmaraṇaduḥkhasamudayānāmastaṁgamāyeti ||</p>
<p><a class='ref sc' id='sc27' href='#sc27'>SC 27</a>tasya me bhikṣava etadabhavat—yadahaṁ piturudyāne jambucchāyāyāṁ niṣaṇṇo viviktaṁ kāmairviviktaṁ pāpakairakuśalairdharmaiḥ savitarkaṁ savicāraṁ vivekajaṁ prītisukhaṁ prathamaṁ dhyānamupasaṁpadya vyāhārṣaṁ yāvaccaturthadhyānamupasaṁpadya vyāhārṣam, syātsa mārgo bodherjātijarāmaraṇaduḥkhasamudāyānāmasaṁbhavāyāstaṁgamāyeti | tadanusāri ca me vijñānamabhūt | sa mārgo bodheriti ||</p>
<p><a class='ref sc' id='sc28' href='#sc28'>SC 28</a>tasya mamaitadabhūt—nāsau mārgaḥ śakyaḥ evaṁ daurbalyaprāptenābhisaṁboddhum | sacetpunarahamabhijñājñānabalenaiva lūhaṁ durbalakāya eva bodhimaṇḍamupasaṁkrameyam, na me paścimā janatā anukampitā syāt | na caiṣa mārgo bodheḥ | yannvahamaudārikamāhāramāhṛtya kāyabalasthāmaṁ saṁjanayya paścādbodhimaṇḍamupasaṁkrameyam ||</p>
<p><a class='ref sc' id='sc29' href='#sc29'>SC 29</a>tatra bhikṣavo ye te lūhādhimuktā devaputrāste mama cetasaścetasaiva parivitarkamājñāya yenāhaṁ tenopasaṁkramya māmevamāhuḥ—mā sma tvaṁ satpuruṣa audārikamāhāramāhareḥ | vayaṁ te romakūpairojaḥ prakṣepsyāma iti ||</p>
<p><a class='ref sc' id='sc30' href='#sc30'>SC 30</a>tasya me bhikṣava etadabhūt—ahaṁ khalvanaśana ityātmānaṁ pratijāne, sāmantāśca me gocaragrāmavāsino janā evaṁ saṁjānante sma yathānaśanaḥ śramaṇo gautamaḥ | itīva me khalu lūhādhimuktā devaputrā romakūpairojaḥ prakṣipanti | sa mama paramo mṛṣāvādaḥ syāt | tato bodhisattvo mṛṣāvādaparihārārthaṁ tān devaputrān pratikṣipyaudārikamāhāramāhartu cittaṁ nāmayati sma ||</p>
<p><a class='ref sc' id='sc31' href='#sc31'>SC 31</a>iti hi bhikṣavaḥ ṣaḍvarṣavratatapaḥsamuttīrṇo bodhisattvo ’smādāsanādutthāyaudārikamāhāramāhariṣyāmīti vācaṁ niścārayati sma | tadyathā phāṇīkṛtaṁ mudgayūṣaṁ hareṇukayūṣaṁ mathyodanakulmāṣamiti ||</p>
<p><a class='ref sc' id='sc32' href='#sc32'>SC 32</a>atha khalu bhikṣavaḥ pañcānāṁ bhadravargīyānāmetadabhūt—tayāpi tāvaccaryayā tayāpi tāvatpratipadā śramaṇena gautamena na śakitaṁ kiṁciduttarimanuṣyadharmādalamāryajñānadarśanaviśeṣaṁ sākṣātkartum, kiṁ punaretarhi audārikamāhāramāharan sukhallikānuyogamanuyukto viharan | avyakto bālo ’yamiti ca manyamānā bodhisattvasyāntikātprakrāman | te vārāṇasīṁ gatvā ṛṣipatane mṛgadāve vyāhārṣuḥ ||</p>
<p><a class='ref sc' id='sc33' href='#sc33'>SC 33</a>tatra bodhisattvamādita eva duṣkaracaryāṁ carantaṁ daśa grāmikaduhitaraḥ kumārya upagacchan darśanāya vandanāya paryupāsanāya ca | tairapi pañcakairbhadravargīyairupasthito ’bhūt | ekakolatilataṇḍulapradānena <a class='ref vai' id='vai194' href='#vai194'>Vai 194</a> ca pratipādito ’bhūt | balā ca nāma dārikā balaguptā ca supriyā ca vijayasenā ca atimuktakamalā ca sundarī ca kumbhakārī ca uluvillikā ca jaṭilikā ca sujātā ca nāma grāmikaduhitāḥ | ābhiḥ kumārikābhirbodhisattvāya sarvāstā yūṣavidhāḥ kṛtvopanāmitā abhūvan | tāścābhyavahṛtya bodhisattvaḥ krameṇa gocaragrāme piṇḍāya caran varṇarūpabalavānabhūt | tadagreṇa bodhisattvaḥ sundaraḥ śramaṇo mahāśramaṇa ityācakṣate ||</p>
<p><a class='ref sc' id='sc34' href='#sc34'>SC 34</a>tatra ca bhikṣavaḥ sujātā grāmikaduhitā bodhisattvasya duṣkaracaryāṁ carataḥ ādita eva bodhisattvasya vratatapaḥsamuttāraṇārthaṁ śarīrasyāpyāyanahetośca pratidivasamaṣṭaśataṁ brāhmaṇānāṁ bhojayati sma | evaṁ ca praṇidadhāti sma—mama bhojanaṁ bhuktvā bodhisattvo ’nuttarāṁ samyaksaṁbodhimabhisaṁbudhyeteti ||</p>
<p><a class='ref sc' id='sc35' href='#sc35'>SC 35</a>tasya me bhikṣavaḥ ṣaḍvarṣavyativṛttasya kāṣāyāṇi vastrāṇi parijīrṇānyabhūvan | tasya me bhikṣava etadabhūt—sacedahaṁ kaupīnapracchādanaṁ labheyam, śobhanaṁ syāt ||</p>
<p><a class='ref sc' id='sc36' href='#sc36'>SC 36</a>tena khalu punarbhikṣavaḥ samayena sujātāyā grāmikaduhiturdāsī rādhā nāma kālagatābhūt | sā śāṇakaiḥ pariveṣṭya śmaśānamapakṛṣya parityaktābhut | tadahamevādrākṣīt pāṁśukūlam | tato ’haṁ tatpāṁśukūlaṁ vāmena pādenākramya dakṣiṇaṁ hastaṁ prasāryāvanato ’bhūttadrahītum |</p>
<p><a class='ref sc' id='sc37' href='#sc37'>SC 37</a>atha bhaumā devā antarīkṣāṇāṁ devānāṁ ghoṣamanuśrāvayanti sma—āścaryaṁ mārṣā adbhutamidaṁ mārṣāḥ | yatra hi nāmaivaṁ mahārājakulaprasūtasya cakravartirājyaparityāginaḥ pāṁśukūle cittaṁ natamiti | antarīkṣā devā bhaumānāṁ devānāṁ śabdaṁ śratvā cāturmahārājikānāṁ devānāṁ ghoṣamudīrayanti sma | cāturmahārājikā devāstrāyatriṁśataḥ | trāyatriṁśā yāmānām | yāmāstuṣitānām | tuṣitā nirmāṇaratīnām | nirmāṇaratayaḥ paranirmitavaśavartinām | paranirmitavaśavartino yāvad brahmakāyikānām | iti hi bhikṣavastatkṣaṇaṁ tallavaṁ tanmuhūrtaṁ yāvadakaniṣṭhabhuvanādekaghoṣa ekasaṁnirnādo ’bhyudgato ’bhūt āścaryamidaṁ mārṣā adbhutamidam | yatra hi nāmaivaṁ mahārājakulaprasūtasya cakravartirājyaparityāginaḥ pāṁśukūle cittaṁ natamiti ||</p>
<p><a class='ref sc' id='sc38' href='#sc38'>SC 38</a>atha bodhisattvasya punarapyetadabhavat—labdhaṁ mayā pāṁśukūlam | sacedudakaṁ labheyam, śobhanaṁ syāditi | tatastatraiva devatā pāṇinā mahīṁ parāhanti sma | tatra puṣkariṇī prādurabhūt | adyāpi sā pāṇihateti puṣkariṇī saṁjñāyate ||</p>
<p><a class='ref sc' id='sc39' href='#sc39'>SC 39</a>punarapi bodhisattvasyaitadabhavat—labdhaṁ mayā pānīyam | sacecchilāṁ labheyam, yatredaṁ pāṁśukūlaṁ prakṣālayeyam, śobhanaṁ syāt | atha tatraiva śakreṇa śilā tatkṣaṇamevopanikṣiptābhūt | tato bodhisattvastatpāṁśukūlaṁ prakṣālayati sma ||</p>
<p><a class='ref sc' id='sc40' href='#sc40'>SC 40</a>atha śakro devarājo bodhisattvamevamāha—dadasvedaṁ satpuruṣa mahyam | ahaṁ prakṣālayiṣyāmīti | tato bodhisattvaḥ svayaṁkāritāṁ pravrajyāyāḥ saṁdarśayituṁ tatpāṁśukūlaṁ śakrasyādatvā svayameva prakṣālayati sma | sa śrāntaḥ klāntakāyo ’vatīrya puṣkariṇīmuttariṣyāmīti | māreṇa ca pāpīyasā <a class='ref vai' id='vai195' href='#vai195'>Vai 195</a> īrṣyādharmaparītena puṣkariṇyā atyucchritāni taṭāni nirmitānyabhūvan | tasyāśca puṣkariṇyāstīre mahān kukubhapādapaḥ | tatra devatāṁ bodhisattvo lokānuvṛttyā devatānugrahārthaṁ cābravīt—āhara devate vṛkṣaśākhāmiti | tayā vṛkṣaśākhāvanāmitābhūt | tāṁ bodhisattvo ’balambyottarati sma | uttīrya ca tasya kakubhapādapasyādhastāttatpāṁśukūlaṁ saṁghāṭīkṛtya āsīvyati sma | adyāpi tat pāṁśukūlaṁ sīvanamityevaṁ saṁjñāyate sma ||</p>
<p><a class='ref sc' id='sc41' href='#sc41'>SC 41</a>atha vimalaprabho nāma śuddhāvāsakāyiko devaputraḥ, sa divyāni cīvarāṇi kāṣāyaraṅgaraktāni kalpikāni śramaṇasārūpyāṇi bodhisattvāyopanāmayati sma | bodhisattvaśca tāni gṛhītvā pūrvāhṇe nivāsya saṁghāṭīprāvṛtya gocaragrāmābhimukho ’bhut ||</p>
<p><a class='ref sc' id='sc42' href='#sc42'>SC 42</a>tatra devatābhirurubilvāsenāpatigrāmake nandikagrāmikaduhituḥ sujātāyā ārocitamabhūdardharātrasamaye—yadarthaṁ tvaṁ mahāyajñaṁ yajase tasmādvratāduttīrṇaḥ saḥ | subhagamaudārikamāhāramāhariṣyati | tvayā ca pūrve praṇidhānaṁ kṛtam—mama bhojanaṁ bhuktvā bodhisattvo ’nuttarāṁ samyaksaṁbodhimabhisaṁbudhyeta iti | yatte karaṇīyaṁ tatkuruṣveti ||</p>
<p><a class='ref sc' id='sc43' href='#sc43'>SC 43</a>atha khalu bhikṣavaḥ sujātā nandikagrāmaduhitā teṣāṁ devatānāṁ tadvacanaṁ śrutvā śīghraṁ gosahasrasya kṣīrātsaptakṛtsāroddhṛtādagryamojomaṇḍaṁ gṛhṇīte sma | gṛhītvā ca sā tatkṣīra(mabhinavama)bhinavaistaṇḍulairabhinavāyāṁ sthālyāmabhinavāṁ cullīmupalipya tadbhojanaṁ sādhayati sma | tasmiṁśca sādhyamāne imāni pūrvanimittāni saṁdṛśyante sma—tasmin khalvapi kṣīre śrīvatsasvastikanandyāvartapadmavardhamānādīni maṅgalyāni saṁdṛśyante sma | tatastasyā etadabhūt—yādṛśānīmāni pūrvanimittāni saṁdṛśyante, niḥsaṁśayamidaṁ bhojanaṁ bhuktvā bodhisattvo ’nuttarāṁ samyaksaṁbodhiṁ prāpsyati | sāmudrajñānavidhijñaśca naimittikastaṁ pradeśaṁ prāpto ’bhūt | so ’pi tathaivāmṛtādhigamanameva vyākṛtavān | tataḥ sujātā taṁ pāyasaṁ pakvaṁ sthaṇḍilamupalipya puṣpairavakīrya gandhodakenābhyukṣya āsanaṁ prajñāpya satkṛtyottarāṁ nāma ceṭīmāmantrayate sma—gacchottare brāhmaṇamānaya | ahamidaṁ madhupāyasamavalokayāmi | sādhvārya iti pratiśrutya uttarā pūrvāṁ diśamagamat | sā tatra bodhisattvaṁ paśyati sma | tathaiva dakṣiṇām | bodhisattvameva paśyati sma | evaṁ paścimāmuttarāmeva diśaṁ gacchati sma, tatra tatra bodhisattvamevādrākṣīt | tena khalu punaḥ samayena śuddhāvāsakāyikairdevaputraiḥ sarve ’nyatīrthikā nigṛhītā abhūvan | na kaścit saṁdṛśyate sma | tataḥ sā āgatvā svāminīmevamāha—na khalvārye anyaḥ kaścid dṛśyate śramaṇo vā brāhmaṇo vā, anyatra yato yata eva gacchāmi, tatra tatra śramaṇameva sundaraṁ paśyāmi | sujātā āha—gacchottare sa eva brāhmaṇaḥ, sa eva śramaṇaḥ | tasyaivārthe ’yamārambhaḥ | tamevānayeti | sādhvārye ityuttarā gatvā bodhisattvasya caraṇayoḥ praṇipatya sujātāyā <a class='ref vai' id='vai196' href='#vai196'>Vai 196</a> nāmnopanimantrayate sma | tato bhikṣavo bodhisattvaḥ sujātāyā grāmikaduhiturniveśanaṁ gatvā prajñapta evāsane nyaṣīdat | atha khalu bhikṣavaḥ sujātā grāmikaduhitā suvarṇamayīṁ pātrīṁ madhupāyasapūrṇāṁ bodhisattvasyopanāmayati sma ||</p>
<p><a class='ref sc' id='sc44' href='#sc44'>SC 44</a>atha bodhisattvasyaitadabhavat—yādṛśamidaṁ sujātayā bhojanamupanāmitam, niḥsaṁśayamahamadyainaṁ bhojanaṁ bhuktvā anuttarāṁ samyaksaṁbodhimabhisaṁbhotsyate ||</p>
<p><a class='ref sc' id='sc45' href='#sc45'>SC 45</a>atha bodhisattvastadbhojanaṁ pratigṛhya sujātāṁ grāmikaduhitarametadavocat—iyaṁ bhagini suvarṇapātrī | kiṁ kriyatām? sā āha—tavaiva bhavatviti | bodhisattva āha—na mamedṛśena bhājanena prayojanam | sujātā āha—yatheṣṭaṁ kriyatām | nāhaṁ vinā bhājanena kasyacidbhojanaṁ prayacchāmi ||</p>
<p><a class='ref sc' id='sc46' href='#sc46'>SC 46</a>atha bodhisattvastaṁ piṇḍapātramādāyorubilvāyā niṣkramya nāganadīṁ pūrvāhṇakālasamaye nadīṁ nairañjanāmupasaṁkramya taṁ piṇḍapātraṁ cīvarāṇi caikānte nikṣipya nadīṁ nairañjanāmavatarati sma gātrāṇi śītalīkartum ||</p>
<p><a class='ref sc' id='sc47' href='#sc47'>SC 47</a>bodhisattvasya khalu punarbhikṣavaḥ snāyato ’nekāni devaputraśatasahasrāṇi divyāgurucandanacūrṇavilepanairnadīmāloḍayanti sma | divyāni ca nānāvarṇāni kusumāni jale kṣipanti sma yaduta bodhisattvasya pūjākarmaṇe ||</p>
<p><a class='ref sc' id='sc48' href='#sc48'>SC 48</a>tena khalu punaḥ samayena nairañjanā nadī divyairgandhaiḥ puṣpaiśca samākulā vahati sma | yena ca gandhodakena bodhisattvaḥ snāto ’bhūt, taṁ devaputrakoṭīniyutaśatasahasrāṇyabhyutkṣipya svakasvakāni bhavanāni nayanti sma caityārthaṁ pūjārthaṁ ca ||</p>
<p><a class='ref sc' id='sc49' href='#sc49'>SC 49</a>yāni ca bodhisattvasya keśaśmaśrūṇyabhūvan, tāni sarvāṇi sujātā grāmikaduhitā maṅgalyānīti kṛtvā caityārthaṁ pūjārthaṁ ca parigṛhṇīte sma ||</p>
<p><a class='ref sc' id='sc50' href='#sc50'>SC 50</a>nadyuttīrṇaśca bodhisattvaḥ pulinaṁ nirīkṣate sma upaveṣṭukāmaḥ | atha yā nairañjanāyāṁ nadyāṁ nāgakanyā sā dharaṇitalādabhyudgabhya maṇimayaṁ (manoramaṁ) bhadrāsanaṁ bodhisattvāyopanāmayati sma | tatra bodhisattvo niṣadya yāvadarthaṁ taṁ madhupāyasaṁ paribhuṅkte sma sujātāyā grāmikaduhituranukampāmupādāya | paribhujya ca tāṁ suvarṇapātrīmanapekṣo vāriṇi prākṣipati sma | kṣiptamātrāṁ ca tāṁ sāgaro nāgarājaścittikārabahumānajāto gṛhītvā svabhavanābhimukhaḥ prasthito ’bhut pūjārheti kṛtvā | atha daśaśatanayanaḥ puraṁdaro garuḍarūpamabhinirmāya vajratuṇḍo bhūtvā sāgarasya nāgarājasyāntikāttāṁ suvarṇapātrīṁ hartumārabdhaḥ | yadā na śaknoti sma, tadā svarūpeṇādareṇa yācitvā trāyatriṁśadbhavanaṁ nītavān pūjārthaṁ caityārthaṁ ca | nītvā pātrīyātrāṁ nāma parvaṇi pravartitavān | adyāpi ca trāyatriṁśeṣu deveṣu pratisaṁvatsaraṁ pātrīmaho vartate | tacca bhadrāsanaṁ tayaiva nāgakanyayā parigṛhītaṁ caityārthaṁ pūjārthaṁ ca ||</p>
<p><a class='ref sc' id='sc51' href='#sc51'>SC 51</a><a class='ref vai' id='vai197' href='#vai197'>Vai 197</a>samantaparibhuktaśca bhikṣavo bodhisattvenaudārika āhāraḥ | atha tatkṣaṇameva bodhisattvasya puṇyabalena prajñābalena pūrvikā kāye śubhavarṇapuṣkaratā prādurabhūt | dvātriṁśacca mahāpuruṣalakṣaṇāni aśītiścānuvyañjanāni vyāmaprabhatā ca | tatredamucyate—</p>
<blockquote class='gatha'>
<p><a class='ref sc' id='sc52' href='#sc52'>SC 52</a>ṣaḍvarṣa vrata uttaritva bhagavān evaṁ matiṁ cintayan so ’haṁ dhyānaabhijñajñānabalavānevaṁ kṛśāṅgo ’pi san |<br>
gaccheyaṁ drumarājamūlaviṭapaṁ sarvajñatāṁ buddhituṁ no me syādanukampitā hi janatā evaṁ bhavet paścimā || <a class='ref vns' id='vns18.23' href='#vns18.23'>Verse 18.23</a></p>
<p><a class='ref sc' id='sc53' href='#sc53'>SC 53</a>yattvaudārika bhuktva bhojanavaraṁ kāye balaṁ kṛtvanā gaccheyaṁ drumarājamūlaviṭapaṁ sarvajñatāṁ budhyitum |<br>
mā haivetvarapuṇya devamanujā lūhena jñānekṣiṇo no śaktā siya budhyanāya amṛtaṁ kāyena te durbalāḥ || <a class='ref vns' id='vns18.24' href='#vns18.24'>Verse 18.24</a></p>
<p><a class='ref sc' id='sc54' href='#sc54'>SC 54</a>sā ca grāmikadhīta pūrvacaritā nāmnā sujātā iti<br>
yajñā nityu yajāti evamanasā siddhe vrataṁ nāyake |<br>
sā devāna niśāmya codana tadā gṛhyā madhūpāyasaṁ<br>
upagamyā naditīri hṛṣṭamanasā nairañjanāyāḥ sthitā || <a class='ref vns' id='vns18.25' href='#vns18.25'>Verse 18.25</a></p>
<p><a class='ref sc' id='sc55' href='#sc55'>SC 55</a>so cākalpasahasracīrṇacarito śāntapraśāntendriyo<br>
devairnāgagaṇairṛṣī parivṛto āgatya nairañjanām |<br>
tīrṇastāraku pārasattva matimāṁ snāne matiṁ cintayan<br>
oruhyā nadi snāpi śuddhavimalo lokānukampī muniḥ || <a class='ref vns' id='vns18.26' href='#vns18.26'>Verse 18.26</a></p>
<p><a class='ref sc' id='sc56' href='#sc56'>SC 56</a>devā koṭisahasra hṛṣṭamanasā gandhāmbu cūrṇāni ca<br>
oruhyā nadi loḍayanti salilaṁ snānārtha sattvottame |<br>
snānā snātvana bodhisattva vimalastīre sthitaḥ sūrataḥ<br>
harṣurdevasahasra snānasalilaṁ pūjārtha sattvottame || <a class='ref vns' id='vns18.27' href='#vns18.27'>Verse 18.27</a></p>
<p><a class='ref sc' id='sc57' href='#sc57'>SC 57</a>kāṣāyāni ca vastra nirmala śubhā tā devaputro dade<br>
kalpīyāni ca saṁnivāsya bhagavāṁstīre hi nadyāḥ sthitaḥ |<br>
nāgākanya udagra hṛṣṭamanasā bhadrāsanaṁ sā nyaṣīt<br>
yatrāsau niṣasāda śāntamanaso lokasya cakṣuṣkaraḥ || <a class='ref vns' id='vns18.28' href='#vns18.28'>Verse 18.28</a></p>
<p><a class='ref sc' id='sc58' href='#sc58'>SC 58</a><a class='ref vai' id='vai198' href='#vai198'>Vai 198</a>dattvā bhojanu sā sujāta matimāṁ svarṇāmaye bhājane<br>
vanditvā caraṇāni sā pramuditā paribhuṅkṣva me sārathe |<br>
bhuktvā bhojanu yāvadartha matimān pātrīṁ jale prākṣipat<br>
tāṁ jagrāha puraṁdaraḥ suraguruḥ pūjāṁ kariṣyāmyaham || <a class='ref vns' id='vns18.29' href='#vns18.29'>Verse 18.29</a></p>
<p><a class='ref sc' id='sc59' href='#sc59'>SC 59</a>yada bhuktaṁ ca jinena bhojanavaraṁ odārikaṁ tatkṣaṇe<br>
tasyā kāyabalaṁ ca tejaśiriyā pūrvaṁ yathā saṁsthitam |<br>
dharmā kṛtva kathā sujāta maruṇāṁ kṛtvā ca arthaṁ bahuṁ<br>
siṁho haṁsagatirgajendragamano bodhidrumaṁ saṁsthitaḥ || <a class='ref vns' id='vns18.30' href='#vns18.30'>Verse 18.30</a></p>
</blockquote>
<p class='endsection'><a class='ref sc' id='sc60' href='#sc60'>SC 60</a>|| iti śrīlalitavistare nairañjanāparivarto nāmāṣṭādaśamo ’dhyāyaḥ ||</p>
<footer>
<p>Based on the edition by P.L. <span class='author'>Vaidya</span>, Darbhanga: The Mithila Institute, <span class='publication-date'>1958</span>, (Buddhist Sanskrit Texts, 1)</p>
<p>Input by members of the <a href='http://www.uwest.edu/sanskritcanon'>Sanskrit Buddhist Input Project</a> of Nagarjuna Institute, Nepal and University of the West, Rosemead, California, USA.</p>
<p>Sutra section, text no. 22.</p>
<p>The transliteration emulates the conventions of Nagari script, so many word boundaries are not marked by blanks.</p>
<p>REFERENCE SYSTEM (added):<br>
Lal_nn.nn = Lalitavistara_parivarta.verse<br>
(Vaidya nn) = pagination of P.L. Vaidya’s edition</p>
<p>Text file sourced from <a href='http://www.sub.uni-goettingen.de/ebene_1/gretil/gretil.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
