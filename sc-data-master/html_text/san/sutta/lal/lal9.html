<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='lal9' lang='san'>
<header>
<ul>
<li class='division'>Lalitavistaraḥ |</li>
</ul>
<h1>9: ābharaṇaparivarto navamaḥ</h1>
</header>
<p><a class='ref sc' id='sc1' href='#sc1'>SC 1</a><a class='ref vai' id='vai85' href='#vai85'>Vai 85</a>atha khalu bhikṣava udayano nāma brāhmaṇo rājñaḥ purohita udāyinaḥ pitā, sa pañcamātrairbrāhmaṇaśataiḥ parivṛto hastottare citrānakṣatre rājānaṁ śuddhodanamupasaṁkramyaivamāha—yatkhalu devo jānīyādābharaṇāni kumārāya kriyantāmiti | taṁ rājā āha—bāḍham | gāḍhaṁ kriyatāmiti ||</p>
<p><a class='ref sc' id='sc2' href='#sc2'>SC 2</a>tatra rājñā śuddhodanena pañcamātraiśca śakyaśataiḥ pañcamātrāṇyābharaṇaśatāni kāritānyabhūvan | tadyathā—hastābharaṇāni pādābharaṇāni mūrdhābharaṇāni kaṇṭhābharaṇāni mudrikābharaṇāni karṇikāyākeyūrāṇi mekhalāsuvarṇasūtrāṇi kiṅkiṇījālāni ratnajālāni maṇipratyuptāni pādukā nānāratnasamalaṁkṛtā hārāḥ kaṭakā harṣā mukuṭāni | kārayitvā ca puṣyanakṣatrayogenānuyuktena te śākyā rājānaṁ śuddhodanamupasaṁkramyaivamāhuḥ—hanta deva maṇḍyatāṁ kumāra iti | rājā āha—alamalaṁkṛtaśca pūjitaśca bhavadbhiḥ kumāraḥ | mayāpi (kumārasya) sarvābharaṇāni kāritāni | te ’vocan— saptasaptarātriṁdivānyapyasmākamābharaṇāni kumāraḥ kāya ābadhnātu | tato ’smākamamogho vyāyāmo bhaviṣyatīti ||</p>
<p><a class='ref sc' id='sc3' href='#sc3'>SC 3</a>tatra rātrau vinirgatāyāmāditya udite vimalavyūhanāmodyānaṁ tatra bodhisattvo nirgato ’bhūt | tatra mahāprajāpatyā gautamyā bodhisattvo ’ṅke gṛhīto ’bhut | aśītiśca strīsahasrāṇi pratyudgamya bodhisattvasya vadanaṁ prekṣante sma | daśa ca kanyāsahasrāṇi pratyudgamya bodhisattvasya vadanaṁ prekṣante sma | pañca ca brāhmaṇasahasrāṇi pratyudgamya bodhisattvasya vadanaṁ prekṣante sma | tatra yāni bhadrikeṇa śākyarājenābharaṇāni kāritānyabhūvan, tāni bodhisattvasya kāye ābadhyante sma | tāni samanantarābaddhāni bodhisattvasya kāyaprabhayā jihmīkṛtānyabhūvan, na bhāsante sma, na tapanti sma, na virocanti sma | tadyathāpi nāma jāmbūnadasya suvarṇasya purato masipiṇḍa upanikṣipto na bhāsati na tapati na virocate, evameva tānyābharaṇāni bodhisattvasya kāyaprabhayāspṛṣṭāni na bhāsante na tapanti na virocante sma | evaṁ yā yā ābharaṇavikṛtirbodhisattvasya kāya ābadhyate sma, sā sā jihmībhavati sma tadyathāpi nāma masipiṇḍaḥ ||</p>
<p><a class='ref sc' id='sc4' href='#sc4'>SC 4</a>tatra vimalā nāmodyānadevatā sā audārikamātmabhāvamabhisaṁdarśya purataḥ sthitvā rājānaṁ śuddhodanaṁ taṁ ca mahāntaṁ śākyagaṇaṁ gāthābhirabhibhāṣate sma—</p>
<blockquote class='gatha'>
<p><a class='ref sc' id='sc5' href='#sc5'>SC 5</a>sarveyaṁ trisahasra medinī sanagaranigamā pūrṇā kāñcanasaṁcitā bhavet surucira vimalā |<a class='ref vai' id='vai86' href='#vai86'>Vai 86</a><br>
ekā kākiṇi jāmbukāñcane bhavati upahatā nā bhāsī itaraḥ sa kāñcana prabhasirirahitaḥ || <a class='ref vns' id='vns9.1' href='#vns9.1'>Verse 9.1</a></p>
<p><a class='ref sc' id='sc6' href='#sc6'>SC 6</a>jāmbūkāñcanasaṁnibhā punarbhavet sakara iya mahī<br>
rome ābha pramukta nāyake hirisiribharite |<br>
nā bhāsī na tapī na śobhate na ca prabhavati<br>
ābhāye sugatasya kāyi no bhavati yatha masiḥ || <a class='ref vns' id='vns9.2' href='#vns9.2'>Verse 9.2</a></p>
<p><a class='ref sc' id='sc7' href='#sc7'>SC 7</a>sve tejena ayaṁ svalaṁkṛto guṇaśatabharito<br>
no tasyābharaṇā virociṣū suvimalavapuṣaḥ |<br>
candrasūryaprabhāśca jyotiṣā tatha maṇijvalanāḥ<br>
śakrabahmaprabhā na bhāsate purata śirighane || <a class='ref vns' id='vns9.3' href='#vns9.3'>Verse 9.3</a></p>
<p><a class='ref sc' id='sc8' href='#sc8'>SC 8</a>yasyā lakṣaṇi kāyu citritaḥ purimaśubhaphalaiḥ<br>
kiṁ tasyābharaṇebhiritvaraiḥ parakṛtakaraṇaiḥ |<br>
apanethā bharaṇā ma heṭhatā abudha budhakaraṁ<br>
nāyaṁ kṛttimabhūṣaṇārthika paramamatikaraḥ || <a class='ref vns' id='vns9.4' href='#vns9.4'>Verse 9.4</a></p>
<p><a class='ref sc' id='sc9' href='#sc9'>SC 9</a>ceṭasyābharaṇāni dethime surucira vimalā<br>
sahajāto ya subhūṣi chandako nṛpatikulaśubhe |<br>
tuṣṭā śākiya vismitāśca abhavanpramuditamanaso<br>
vṛddhiḥ śākyakulanandasya cottamā bhaviṣyati vipulā || <a class='ref vns' id='vns9.5' href='#vns9.5'>Verse 9.5</a></p>
</blockquote>
<p><a class='ref sc' id='sc10' href='#sc10'>SC 10</a>ityuktvā sā devatā bodhisattvaṁ divyaiḥ puṣpairabhyavakīrya tatraivāntaradhāt ||</p>
<p class='endsection'><a class='ref sc' id='sc11' href='#sc11'>SC 11</a>|| iti śrīlalitavistare ābharaṇaparivarto nāma navamo ’dhyāyaḥ ||</p>
<footer>
<p>Based on the edition by P.L. <span class='author'>Vaidya</span>, Darbhanga: The Mithila Institute, <span class='publication-date'>1958</span>, (Buddhist Sanskrit Texts, 1)</p>
<p>Input by members of the <a href='http://www.uwest.edu/sanskritcanon'>Sanskrit Buddhist Input Project</a> of Nagarjuna Institute, Nepal and University of the West, Rosemead, California, USA.</p>
<p>Sutra section, text no. 22.</p>
<p>The transliteration emulates the conventions of Nagari script, so many word boundaries are not marked by blanks.</p>
<p>REFERENCE SYSTEM (added):<br>
Lal_nn.nn = Lalitavistara_parivarta.verse<br>
(Vaidya nn) = pagination of P.L. Vaidya’s edition</p>
<p>Text file sourced from <a href='http://www.sub.uni-goettingen.de/ebene_1/gretil/gretil.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
