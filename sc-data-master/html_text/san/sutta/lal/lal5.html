<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='lal5' lang='san'>
<header>
<ul>
<li class='division'>Lalitavistaraḥ |</li>
</ul>
<h1>5: pracalaparivartaḥ pañcamaḥ</h1>
</header>
<p><a class='ref sc' id='sc1' href='#sc1'>SC 1</a><a class='ref vai' id='vai28' href='#vai28'>Vai 28</a> iti hi bhikṣavo bodhisattvastāṁ mahatīṁ devaparṣadamanayā dharmyayā kathayā saṁdarśya samādāpya samuttejya saṁpraharṣya kṣamāpayitvā maṅgalyāṁ devaparṣadamāmantrayate sma—gamiṣyāmyahaṁ mārṣā jambudvīpam | mayā pūrvabodhisattvacaryāṁ caratā sattvāścaturbhiḥ saṁgrahavastubhirnimantritā dānena priyavadyenārthakriyayā samānārthatayā ca | tadayuktametanmārṣā mama bhavedakṛtajñatā ca, yadahamanuttarāyāṁ samyaksaṁbodhau nābhisaṁbuddheyam ||</p>
<p><a class='ref sc' id='sc2' href='#sc2'>SC 2</a>atha te tuṣitakāyikā devaputrā rudanto bodhisattvasya caraṇau parigṛhyaivamāhuḥ—idaṁ khalu satpuruṣa tuṣitabhavanaṁ tvayā vihīnaṁ na bhrājiṣyate | atha bodhisattvastāṁ mahatī devaparṣadamevamāha—ayaṁ maitreyo bodhisattvo yuṣmākaṁ dharmaṁ deśayiṣyati | atha bodhisattvaḥ svakācchirasaḥ paṭṭamaulaṁ cāvatārya maitreyasya bodhisattvasya śirasi pratiṣṭhāpayāmāsa | evaṁ cāvocat—mamāntareṇa tvaṁ satpuruṣa anuttarāṁ samyaksaṁbodhimabhisaṁbhotsyase ||</p>
<p><a class='ref sc' id='sc3' href='#sc3'>SC 3</a>atha bodhisattvo maitreyaṁ bodhisattvaṁ tuṣitabhavane ’bhiniṣadya punarapi tāṁ mahatīṁ devaparṣadamāmantrayate sma—kīdṛśenāhaṁ mārṣā rūpeṇa mātuḥ kukṣāvavakrāmeyam? tatra kecidāhuḥ—mārṣā mānavakarūpeṇa | kecidāhuḥ—śakrarūpeṇa | kecidāhuḥ—brahmarūpeṇa | kecidāhuḥ—mahārājikarūpeṇa | kecidāhuḥ—vaiśravaṇarūpeṇa | kecidāhuḥ—gandharvarūpeṇa | kecidāhuḥ—kinnararūpeṇa | kecidāhuḥ—mahoragarūpeṇa | kecidāhuḥ—maheśvararūpeṇa | kecidāhuḥ—candrarūpeṇa | kecidāhuḥ—sūryarūpeṇa | kecidāhuḥ—garuḍarūpeṇa | tatrogratejo nāma brahmakāyiko devaputraḥ pūrvarṣijanmacyuto ’vaivartiko ’nuttarāyāḥ samyaksaṁbodheḥ, sa evamāha—yathā brāhmaṇānāṁ mantravedaśāstrapāṭheṣvāgacchati, tādṛśenaiva rūpeṇa bodhisattvo mātuḥ kukṣāvavakrāmitavyaḥ | tatpunaḥ kīdṛśam? gajavaramahāpramāṇaḥ ṣaḍdanto hemajālasaṁkāśaḥ suruciraḥ suraktaśīrṣaḥ sphuṭitagalitarūpavān | etacchrutvā rūpaṁ brāhmaṇavedaśāstratattvajño vyākarṣitaśca | ito vai bhāvī dvātriṁśallakṣaṇopetaḥ ||</p>
<p><a class='ref sc' id='sc4' href='#sc4'>SC 4</a>iti hi bhikṣavo bodhisattvo janmakālamavalokya tuṣitavarabhavanasthaḥ evaṁ rājñaḥ śuddhodanasya gṛhavare aṣṭau pūrvanimittānyupadarśayati sma | katamānyaṣṭau? tadyathā—vyapagatatṛṇakhāṇukaṇṭakaśarkarakaḍhalyanirmalaṁ suṣiktaṁ suśodhitamanākulavātatamorajovigatadaṁśakamakṣikāpataṅgasarīsṛpāpagatamavakīrṇakusumaṁ samaṁ pāṇitalajātaṁ tadgṛhaṁ saṁsthitamabhūt | idaṁ prathamaṁ pūrvanimittaṁ prādurabhūt ||</p>
<p><a class='ref sc' id='sc5' href='#sc5'>SC 5</a>ye ca himavatparvatarājanivāsinaḥ patraguptaśukasārikākokilahaṁsakroñcamayūracakravākakuṇālakalaviṅkajīvaṁjīvakādayo vicitrarucirapakṣā manojñapriyabhāṣiṇaḥ śakunigaṇāḥ, te āgatya rājñaḥ <a class='ref vai' id='vai29' href='#vai29'>Vai 29</a> śuddhodanasya gṛhavare vitardiniryūhatoraṇagavākṣaharmyakūṭāgāraprāsādataleṣu sthitvā pramuditāḥ prītisaumanasyajātāḥ svakasvakāni rutānyudāharanti sma | iti dvitīyaṁ pūrvanimittaṁ prādurabhūt ||</p>
<p><a class='ref sc' id='sc6' href='#sc6'>SC 6</a>ye ca rājñaḥ śuddhodanasyārāmaramaṇīyeṣu vanaramaṇīyeṣu codyānaramaṇīyeṣu nānāpuṣpaphalavṛkṣānānartukārikāḥ, te sarve saṁpuṣpitāḥ saṁkusumitā abhūvan | idaṁ tṛtīyaṁ pūrvanimittaṁ prādurabhūt ||</p>
<p><a class='ref sc' id='sc7' href='#sc7'>SC 7</a>yāśca rājñaḥ śuddhodanasya puṣkariṇyo jalaparibhogyasthāḥ, tāḥ sarvāḥ śakaṭacakrapramāṇairanekakoṭīniyutaśatasahasrapatraiḥ padmaiḥ saṁchāditā abhūvan | idaṁ caturthaṁ pūrvanimittaṁ prādurabhūt ||</p>
<p><a class='ref sc' id='sc8' href='#sc8'>SC 8</a>ye ca rājñaḥ śuddhodanasya gṛhavare bhājanaviṣaye sarpistailamadhuphāṇitaśarkarādyānāṁ te paribhujyamānāḥ kṣayaṁ na gacchanti sma | paripūrṇā eva saṁdṛśyante sma | idaṁ pañcamaṁ pūrvanimittaṁ prādūrabhūt ||</p>
<p><a class='ref sc' id='sc9' href='#sc9'>SC 9</a>ye ca rājñaḥ śuddhodanasya gṛhavarapradhāne mahatyantaḥpure bherīmṛdaṅgapaṇavatūṇavavīṇāveṇuvallakīsaṁpatāḍaprabhṛtayastūryabhāṇḍāḥ, te sarve svayamaghaṭṭitā eva manojñaśabdaṁ muñcanti sma | idaṁ ṣaṣṭhaṁ pūrvanimittaṁ prādurabhūt ||</p>
<p><a class='ref sc' id='sc10' href='#sc10'>SC 10</a>yāni ca rājñaḥ śuddhodanasya gṛhavarapradhāne suvarṇarūpyamaṇimuktāvaidūryaśaṅkhaśilāpravālādīnāṁ ratnānāṁ bhājanāni, tāni sarvāṇi niravaśeṣaṁ vivṛtavimalaviśuddhaparipūrṇānyevaṁ virocante sma | idaṁ saptamaṁ pūrvanimittaṁ prādurabhūt ||</p>
<p><a class='ref sc' id='sc11' href='#sc11'>SC 11</a>vimalaviśuddhayā candrasūryajihmīkaraṇayā prabhayā kāyacittodbilyasaṁjananyā tadgṛhaṁ samantādavabhāsitamabhūt | idamaṣṭamaṁ pūrvanimittaṁ prādurabhūt ||</p>
<p><a class='ref sc' id='sc12' href='#sc12'>SC 12</a>māyā ca devī snātānuliptagātrā vividhābharaṇaviṣkambhitabhujā suślakṣṇasulīlavastravaradhāriṇī prītiprāmodyaprasādapratilabdhā sārdhaṁ daśabhiḥ strīsahasraiḥ parivṛtā puraskṛtā rājñaḥ śuddhodanasya saṁgītiprāsāde sukhopaviṣṭasyāntikamupasaṁkramya dakṣiṇe pārśve ratnajālapratyupte bhadrāsane niṣadya smitamukhī vyapagatabhṛkuṭikā prahasitavadanā rājānaṁ śuddhodanamābhirgāthābhirabhāṣat—</p>
<blockquote class='gatha'>
<p><a class='ref sc' id='sc13' href='#sc13'>SC 13</a>sādho śṛṇuṣva mama pārthiva bhūmipālā yācāmi te nṛpatiradya varaṁ prayaccha |<br>
abhiprāyu mahya yatha cittamanaḥpraharṣaṁ tanme śṛṇuṣva bhava prītamanā udagraḥ || <a class='ref vns' id='vns5.1' href='#vns5.1'>Verse 5.1</a></p>
<p><a class='ref sc' id='sc14' href='#sc14'>SC 14</a>gṛhṇāmi deva vrataśīlavaropavāsaṁ aṣṭāṅgapoṣadhamahaṁ jagi maitracittā |<br>
prāṇeṣu hiṁsaviratā sada śuddhabhāvā premaṁ yathātmani pareṣu tathā karomi || <a class='ref vns' id='vns5.2' href='#vns5.2'>Verse 5.2</a></p>
<p><a class='ref sc' id='sc15' href='#sc15'>SC 15</a><a class='ref vai' id='vai30' href='#vai30'>Vai 30</a>stainyādvivarjitamanā madalobhahīnā kāmeṣu mithya nṛpate na samācariṣye |<br>
satye sthitā apiśunā paruṣaprahīṇā saṁdhipralāpamaśubhaṁ na samācariṣye || <a class='ref vns' id='vns5.3' href='#vns5.3'>Verse 5.3</a></p>
<p><a class='ref sc' id='sc16' href='#sc16'>SC 16</a>vyāpādadoṣakhilamohamadaprahīṇā sarvā abhidhya vigatā svadhanena tuṣṭā |<br>
samyakprayukta akuhānilayā anirṣyu karmā yathā daśa ime kuśalā cariṣye || <a class='ref vns' id='vns5.4' href='#vns5.4'>Verse 5.4</a></p>
<p><a class='ref sc' id='sc17' href='#sc17'>SC 17</a>mā tvaṁ narendra mayi kāmatṛṣāṁ kuruṣva śīlavrateṣvabhiratāya susaṁvṛtāya |<br>
mā te apuṇya nṛpate bhavi dīrgharātramanumodayā hi mama śīlavratopavāsam || <a class='ref vns' id='vns5.5' href='#vns5.5'>Verse 5.5</a></p>
<p><a class='ref sc' id='sc18' href='#sc18'>SC 18</a>chando mameṣa nṛpate praviśādya śīghraṁ prāsādaharmyaśikhare sthita dhārtarāṣṭre |<br>
sakhibhiḥ sadā parivṛtā sukha modayeyaṁ puṣpābhikīrṇaśayane mṛduke sugandhe || <a class='ref vns' id='vns5.6' href='#vns5.6'>Verse 5.6</a></p>
<p><a class='ref sc' id='sc19' href='#sc19'>SC 19</a>na ca kāñcukīya puruṣā na pi dārakāśca na ca istri prākṛta mamā purataḥ sthiheyā |<br>
no cāmanāpa mama rūpa na śabdagandhān nānyatra iṣṭamadhurā śṛṇuyā suśabdān || <a class='ref vns' id='vns5.7' href='#vns5.7'>Verse 5.7</a></p>
<p><a class='ref sc' id='sc20' href='#sc20'>SC 20</a>ye rodhabandhanagatāḥ parimuñca sarvān dravyāmbarāśca puruṣāndhaninaḥ kuruṣva |<br>
vastrānnapāna rathayugya tathāśvayānaṁ dada saptarātrikamidaṁ jagataḥ sukhārtham || <a class='ref vns' id='vns5.8' href='#vns5.8'>Verse 5.8</a></p>
<p><a class='ref sc' id='sc21' href='#sc21'>SC 21</a>no co vivādakalahā na ca roṣavākyā cānyonyamaitramanaso hitasaumyacittā |<br>
asmin pure puruṣa iṣṭika dārakāśca devāśca nandanagatā sahitā ramantām || <a class='ref vns' id='vns5.9' href='#vns5.9'>Verse 5.9</a></p>
<p><a class='ref sc' id='sc22' href='#sc22'>SC 22</a><a class='ref vai' id='vai31' href='#vai31'>Vai 31</a>na ca rājadaṇḍanabhaṭā na tathā kudaṇḍā notpīḍanā na pi ca tarjanatāḍanā vā |<br>
sarvān prasannamanaso hitamaitracitta vīkṣasva deva janatāṁ yatha ekaputram || <a class='ref vns' id='vns5.10' href='#vns5.10'>Verse 5.10</a></p>
<p><a class='ref sc' id='sc23' href='#sc23'>SC 23</a>śrutvaiva rāja vacanaṁ paramaṁ udagraṁ prāhāstu sarvamidameva yathā tavecchā |<br>
abhiprāyu tubhya manasā svanucintitāni yadyācase tava varaṁ tadahaṁ dadāmi || <a class='ref vns' id='vns5.11' href='#vns5.11'>Verse 5.11</a></p>
<p><a class='ref sc' id='sc24' href='#sc24'>SC 24</a>ājñāpyaḥ pārthivavaraḥ svakapāriṣadyāṁ prāsādaśreṣṭhaśikhare prakarotha ṛddhim |<br>
puṣpābhikīrṇaruciraṁ varadhūpagandhaṁ chatrāpatākasamalaṁkṛtatālapaṁktim || <a class='ref vns' id='vns5.12' href='#vns5.12'>Verse 5.12</a></p>
<p><a class='ref sc' id='sc25' href='#sc25'>SC 25</a>viṁśatsahasra raṇaśoṇḍa vicitravarmāṁ nārācaśūlaśaraśaktigṛhītakhaṅgāḥ |<br>
parivārayātha dhṛtarājyamanojñaghoṣaṁ devyā ’bhayārtha karuṇāsthita rakṣamāṇā || <a class='ref vns' id='vns5.13' href='#vns5.13'>Verse 5.13</a></p>
<p><a class='ref sc' id='sc26' href='#sc26'>SC 26</a>strībhistu sā parivṛtā yatha devakanyā snātānuliptapravarāmbarabhūṣitāṅgī |<br>
tūryaiḥ sahasramanugītamanojñaghoṣaiḥ āruhya devyupaviveśa marutsnuṣeva || <a class='ref vns' id='vns5.14' href='#vns5.14'>Verse 5.14</a></p>
<p><a class='ref sc' id='sc27' href='#sc27'>SC 27</a>divyairmahārthasuvicitrasuratnapādaiḥ svāstīrṇapuṣpavividhaiḥ śayane manojñe |<br>
śayane sthitā vigalitā maṇiratnacūḍā yatha miśrakāvanagatā khalu devakanyā || <a class='ref vns' id='vns5.15' href='#vns5.15'>Verse 5.15</a></p>
</blockquote>
<p><a class='ref sc' id='sc28' href='#sc28'>SC 28</a>atha khalu bhikṣavaścatvāro mahārājānaḥ śakraśca devānāmindraḥ suyāmaśca devaputraḥ saṁtuṣitaśca sunirmitaśca paranirmitavaśavartī ca sārthavāhaśca māraputrabrahmā ca sahāṁpatirbrahmottaraśca purohitaḥ subrahmā ca purohitaḥ prabhāvyūhābhāsvaraśca maheśvaraśca śuddhāvāsakāyikā niṣṭhāgataścākaniṣṭhaśca etāni cānyāni cānekāni devaśatasahasrāṇi saṁnipatya anyonyamevāhuḥ—ayuktametanmārṣā asmākaṁ syādakṛtajñatā ca, yadvayamekākinamadvitīyaṁ bodhisattvamutsṛjema | ko ’smākaṁ mārṣā utsahate <a class='ref vai' id='vai32' href='#vai32'>Vai 32</a> bodhisattvaṁ satatasamitamanubaddhumavakramaṇagarbhasthānajanmayauvanabhūmidārakakrīḍāntaḥpuranāṭakasaṁdarśanābhiniṣkramaṇaduṣkaracaryābodhimaṇḍopasaṁkramaṇamāradharṣaṇabodhyabhisaṁbodhanadharmacakrapravartanaṁ yāvanmahāparinirvāṇāddhitacittatayā snigdhacittatayā priyacittatayā maitracittatayā saumyacittatayā? tasyāṁ velāyāmimāṁ gāthāmabhāṣata—</p>
<blockquote class='gatha'>
<p><a class='ref sc' id='sc29' href='#sc29'>SC 29</a>ko votsaheta vararūpadharam anubandhayituṁ satataṁ prītamanāḥ |<br>
kaḥ puṇyateja yaśasā vacasā svayamātmanecchati vibaddhayitum || <a class='ref vns' id='vns5.16' href='#vns5.16'>Verse 5.16</a></p>
<p><a class='ref sc' id='sc30' href='#sc30'>SC 30</a>yasyepsitaṁ tridaśadevapure divyaiḥ sukhairhi ramituṁ satatam |<br>
paramāpsarobhiriha kāmaguṇaiḥ anubaddhitāṁ vimalacandramukham || <a class='ref vns' id='vns5.17' href='#vns5.17'>Verse 5.17</a></p>
<p><a class='ref sc' id='sc31' href='#sc31'>SC 31</a>tatha miśrake vanavare rucire divyākare ramitu devapure |<br>
puṣpotkare kanakacūrṇanime anubandhatāṁ vimalatejadharam || <a class='ref vns' id='vns5.18' href='#vns5.18'>Verse 5.18</a></p>
<p><a class='ref sc' id='sc32' href='#sc32'>SC 32</a>yasyepsitaṁ ramituḥ citrarathe tatha nandane suravadhūsahitaḥ |<br>
māndāravaiḥ kusumapatracite anubandhatāmimu mahāpuruṣam || <a class='ref vns' id='vns5.19' href='#vns5.19'>Verse 5.19</a></p>
<p><a class='ref sc' id='sc33' href='#sc33'>SC 33</a>yāmādhipatyamatha vā tuṣitairatha vāpi prārthayati ceśvaratām |<br>
pūjāraho bhavitu sarvajage anubandhatāmimu anantayaśam || <a class='ref vns' id='vns5.20' href='#vns5.20'>Verse 5.20</a></p>
<p><a class='ref sc' id='sc34' href='#sc34'>SC 34</a>yo icchati nirmitapure rucire vaśavartidevabhavane ramitum |<br>
manasaiva sarvamanubhoktikriyā anubandhatāmimu guṇāgradharam || <a class='ref vns' id='vns5.21' href='#vns5.21'>Verse 5.21</a></p>
<p><a class='ref sc' id='sc35' href='#sc35'>SC 35</a><a class='ref vai' id='vai33' href='#vai33'>Vai 33</a>māreśvaro na ca praduṣṭamanā sarvavidhaiśvaryapāragataḥ |<br>
kāmeśvaro vaśitapāragato gacchatvasau hitakareṇa saha || <a class='ref vns' id='vns5.22' href='#vns5.22'>Verse 5.22</a></p>
<p><a class='ref sc' id='sc36' href='#sc36'>SC 36</a>tatha kāmadhātu samatikramituṁ mati yasya brahmapuramāvasitum |<br>
caturapramāṇaprabhatejadharaḥ so ’dyānubaddhatu mahāpuruṣam || <a class='ref vns' id='vns5.23' href='#vns5.23'>Verse 5.23</a></p>
<p><a class='ref sc' id='sc37' href='#sc37'>SC 37</a>atha vāpi yasya manujeṣu mati varacakravartiviṣaye vipule |<br>
ratnākaramabhayasaukhyadadam anubandhatāṁ vipulapuṇyadharam || <a class='ref vns' id='vns5.24' href='#vns5.24'>Verse 5.24</a></p>
<p><a class='ref sc' id='sc38' href='#sc38'>SC 38</a>pṛthivīśvarastatha pi śreṣṭhisuto āḍhyo mahādhanu mahānicayaḥ |<br>
parivāravānnihataśatrugaṇo gacchatvasau hitakareṇa saha || <a class='ref vns' id='vns5.25' href='#vns5.25'>Verse 5.25</a></p>
<p><a class='ref sc' id='sc39' href='#sc39'>SC 39</a>rūpaṁ ca bhogamapi ceśvaratā kīrtiryaśaśca balatā guṇavatī |<br>
ādeyavākya bhavi grāhyaruto brahmeśvaraṁ samupayātu vidum || <a class='ref vns' id='vns5.26' href='#vns5.26'>Verse 5.26</a></p>
<p><a class='ref sc' id='sc40' href='#sc40'>SC 40</a>ye divya kāma tatha mānuṣakāṁ yo icchatī tribhavi sarvasukham |<br>
dhyāne sukhaṁ ca pravivekasukhaṁ dharmeśvaraṁ samanubandhayatām || <a class='ref vns' id='vns5.27' href='#vns5.27'>Verse 5.27</a></p>
<p><a class='ref sc' id='sc41' href='#sc41'>SC 41</a>rāgaprahāṇu tatha doṣamapī yo icchate tatha kileśajaham |<br>
śānta praśānta upaśāntamanā so dāntacittamanuyātu laghum || <a class='ref vns' id='vns5.28' href='#vns5.28'>Verse 5.28</a></p>
<p><a class='ref sc' id='sc42' href='#sc42'>SC 42</a>śaikṣā aśaikṣa tatha pratyekajinā sarvajñajñānamanuprāpuritum |<a class='ref vai' id='vai34' href='#vai34'>Vai 34</a><br>
daśabhirbalairnaditu siṁha iva guṇasāgaraṁ samanuyātu vidum || <a class='ref vns' id='vns5.29' href='#vns5.29'>Verse 5.29</a></p>
<p><a class='ref sc' id='sc43' href='#sc43'>SC 43</a>pithituṁ apāyapatha yeṣa matir vivṛtuṁ ca ṣaṅgatipathaṁ hyamṛtam |<br>
aṣṭāṅgamārgagamanena gatim anubandhatāṁ gatipathāntakaram || <a class='ref vns' id='vns5.30' href='#vns5.30'>Verse 5.30</a></p>
<p><a class='ref sc' id='sc44' href='#sc44'>SC 44</a>yo icchate sugata pūjayituṁ dharmaṁ ca teṣu śrutikāruṇike |<br>
prāpto guṇānapi ca saṁghagatān guṇasāgaraṁ samanuyātu imam || <a class='ref vns' id='vns5.31' href='#vns5.31'>Verse 5.31</a></p>
<p><a class='ref sc' id='sc45' href='#sc45'>SC 45</a>jātijarāmaraṇaduḥkhakṣaye saṁsārabandhana vimokṣayitum |<br>
carituṁ viśuddhagamanāntasamaṁ so śuddhasattvamanubandhayatām || <a class='ref vns' id='vns5.32' href='#vns5.32'>Verse 5.32</a></p>
<p><a class='ref sc' id='sc46' href='#sc46'>SC 46</a>iṣṭo manāpa priyu sarvajage varalakṣaṇo varaguṇopacitaḥ |<br>
ātmā paraṁ ca tatha mocayituṁ priyadarśanaṁ samupayātu vidum || <a class='ref vns' id='vns5.33' href='#vns5.33'>Verse 5.33</a></p>
<p><a class='ref sc' id='sc47' href='#sc47'>SC 47</a>śīlaṁ samādhi tatha prajñamayī gambhīradurdaśaduropagamam |<br>
yo icchate vidu vimukti labhe so vaidyarājamanuyātu laghum || <a class='ref vns' id='vns5.34' href='#vns5.34'>Verse 5.34</a></p>
<p><a class='ref sc' id='sc48' href='#sc48'>SC 48</a>ete ca anya guṇa naikavidhā upapatti saukhya tatha nirvṛtiye |<br>
sarvairguṇebhi pratipūrṇa siddhaye siddhavrataṁ samanuyātu vidum || <a class='ref vns' id='vns5.35' href='#vns5.35'>Verse 5.35</a><br>
iti ||</p>
</blockquote>
<p><a class='ref sc' id='sc49' href='#sc49'>SC 49</a>idaṁ khalu vacanaṁ śrutvā caturaśītisahasrāṇi cāturmahārājikānāṁ devānāṁ śatasahasraṁ trayatriṁśānāṁ śatasahasraṁ yāmānāṁ śatasahasraṁ tuṣitānāṁ śatasahasraṁ nirmāṇaratīnāṁ śatasahasraṁ paranirmitavaśavartīnāṁ devānāṁ ṣaṣṭisahasrāṇi mārakāyikānāṁ pūrvaśubhakarmaniryātānāṁ aṣṭaṣaṣṭisahasrāṇi brahmakāyikānāṁ bahūni śatasahasrāṇi yāvadakaniṣṭhānāṁ devānāṁ saṁnipatitānyabhūvan | anye ca <a class='ref vai' id='vai35' href='#vai35'>Vai 35</a> bhūyaḥ pūrvadakṣiṇapaścimottarebhyo digbhyo bahūni devaśatasahasrāṇi saṁnipatitānyabhūvan | tebhyo ye udāratamā devaputrāste tāṁ mahatīṁ devaparṣadaṁ gāthābhirabhyabhāṣantaḥ—</p>
<blockquote class='gatha'>
<p><a class='ref sc' id='sc50' href='#sc50'>SC 50</a>hanta śṛṇotha vacanaṁ amareśvarāho asmin vidhānamati yādṛśatatvabhūtā |<br>
tyaktārthikāmarati dhyānasukhaṁ praṇītam anubandhayāma imamuttamaśuddhasattvam || <a class='ref vns' id='vns5.36' href='#vns5.36'>Verse 5.36</a></p>
<p><a class='ref sc' id='sc51' href='#sc51'>SC 51</a>okrāntapāda tatha garbhasthitaṁ mahātmaṁ pūjārahaṁ atiśayamabhipūjayāmaḥ |<br>
puṇyaiḥ surakṣitamṛṣiṁ parirakṣisanto yasyāvatāra labhate na manaḥ praduṣṭam || <a class='ref vns' id='vns5.37' href='#vns5.37'>Verse 5.37</a></p>
<p><a class='ref sc' id='sc52' href='#sc52'>SC 52</a>saṁgītitūryaracitaiśca suvādyakaiśca varṇāguṇāṁ kathayato guṇasāgarasya |<br>
kurvāma devamanujāna praharṣaṇīyaṁ yaṁ śrutva bodhivaracitta jane janeryā || <a class='ref vns' id='vns5.38' href='#vns5.38'>Verse 5.38</a></p>
<p><a class='ref sc' id='sc53' href='#sc53'>SC 53</a>puṣpābhikīrṇa nṛpateśca karoma gehaṁ kālāgurūttamasudhūpitasaumyagandham |<br>
yaṁ ghrātva devamanujāśca bhavantyudagrā vigatajvarāśca sukhinaśca bhavantyarogāḥ || <a class='ref vns' id='vns5.39' href='#vns5.39'>Verse 5.39</a></p>
<p><a class='ref sc' id='sc54' href='#sc54'>SC 54</a>māndāravaiśca kusumaistatha pārijātaiścandraiḥ sucandra tatha sthālavirocamānaiḥ |<br>
puṣpābhikīrṇa kapilāhvaya taṁ karoma pūjārtha pūrvaśubhakarmasamudgatasya || <a class='ref vns' id='vns5.40' href='#vns5.40'>Verse 5.40</a></p>
<p><a class='ref sc' id='sc55' href='#sc55'>SC 55</a>yāvacca garbhi vasate trimalairalipto yāvajjarāmaraṇa cāntakaraḥ prasūtaḥ |<br>
tāvatprasannamanaso anubandhayāma eṣā matirmatidharasya karoma pūjām || <a class='ref vns' id='vns5.41' href='#vns5.41'>Verse 5.41</a></p>
<p><a class='ref sc' id='sc56' href='#sc56'>SC 56</a>lābhā sulabdha vipulāḥ suramānuṣāṇāṁ drakṣyanti jānu imu saptapadāṁ kramantam |<br>
śakraiśca brahmaṇakaraiḥ parigṛhyamānaṁ gandhodakaiḥ snapiyamāni suśuddhasattvam || <a class='ref vns' id='vns5.42' href='#vns5.42'>Verse 5.42</a> <a class='ref vai' id='vai36' href='#vai36'>Vai 36</a> ||<br>
yāvacca loki anuvartanatāṁ karoti antaḥpure vasati kāmakileśaghātī |<br>
yāvacca niṣkramati rājyamapāsya sarvaṁ tāvatprasannamanaso anubandhayāmaḥ || <a class='ref vns' id='vns5.43' href='#vns5.43'>Verse 5.43</a></p>
<p><a class='ref sc' id='sc57' href='#sc57'>SC 57</a>yāvadupaiti mahimaṇḍi tṛṇāṁ gṛhītvā yāvacca bodhi spṛśate vinihatya māram |<br>
adhyeṣṭu brāhmaṇayutebhi pravarti cakraṁ tāvatkaroma vipulāṁ sugatasya pūjām || <a class='ref vns' id='vns5.44' href='#vns5.44'>Verse 5.44</a></p>
<p><a class='ref sc' id='sc58' href='#sc58'>SC 58</a>yada buddhakāryu kṛtu bheṣyati trisahasre sattvāna koṭinayutā amṛte vinītā |<br>
nirvāṇamārgamupayāsyati śītibhāvaṁ tāvanmahāśayamṛṣiṁ na jahāma sarve || <a class='ref vns' id='vns5.45' href='#vns5.45'>Verse 5.45</a><br>
iti ||</p>
</blockquote>
<p><a class='ref sc' id='sc59' href='#sc59'>SC 59</a>atha khalu bhikṣavaḥ kāmadhātvīśvarāṇāṁ devakanyānāṁ bodhisattvasya rūpakāyapariniṣpattiṁ dṛṣṭvā etadabhavat—kīdṛśī tvasau kanyā bhaviṣyati yā imaṁ varapravaraśuddhasattvaṁ dhārayiṣyati | tāḥ kautūhalajātā varapravarapuṣpadhūpadīpagandhamālyavilepanacūrṇacīvaraparigṛhītā divyamanomayātmabhāvapratilabdhāḥ puṇyavipākādhisthānādhisthitāḥ tasmin kṣaṇe ’marapurabhavanādantarhitāḥ kapilāhvaye mahāpuravare udyānaśatasahasraparimaṇḍite rājñaḥ śuddhodanasya gṛhe dhṛtarāṣṭre mahāprāsāde amarabhavanaprakāśe vigalitāmbaradhāriṇyaḥ śubhavimalatejapratimaṇḍitā divyābharaṇastambhitabhujāḥ śayanavaragatāṁ māyādevīmekāṅgulikayopadarśayantyo gaganatalagatāḥ parasparaṁ gāthābhirabhyabhāṣanta—</p>
<blockquote class='gatha'>
<p><a class='ref sc' id='sc60' href='#sc60'>SC 60</a>amarapuragatāna apsarāṇāṁ rūpa manorama dṛṣṭva bodhisattve |<br>
matiriyamabhavattadā hi tāsāṁ pramada nu kīdṛśa bodhisattvamātā || <a class='ref vns' id='vns5.46' href='#vns5.46'>Verse 5.46</a></p>
<p><a class='ref sc' id='sc61' href='#sc61'>SC 61</a>tāśca sahitapuṣpamālyahastā upagami veśma nṛpasya jātakāṅkṣā |<br>
puṣpa tatha vilepanāṁ gṛhītvā daśanakhaañjalibhirnamasyamānāḥ || <a class='ref vns' id='vns5.47' href='#vns5.47'>Verse 5.47</a></p>
<p><a class='ref sc' id='sc62' href='#sc62'>SC 62</a>vigalitavasanāḥ salīlarūpāḥ karatala dakṣiṇi aṅgulīṁ praṇamya |<br>
śayanagata vidarśi māyadevīṁ sādhu nirīkṣatha rūpa mānuṣīṇām || <a class='ref vns' id='vns5.48' href='#vns5.48'>Verse 5.48</a></p>
<p><a class='ref sc' id='sc63' href='#sc63'>SC 63</a><a class='ref vai' id='vai37' href='#vai37'>Vai 37</a>vayamiha abhimanyayāma anye paramamanorama surūpa apsarāṇām |<br>
ima nṛpativadhūṁ nirīkṣamāṇā jihma vipaśyatha divya ātmabhāvām || <a class='ref vns' id='vns5.49' href='#vns5.49'>Verse 5.49</a></p>
<p><a class='ref sc' id='sc64' href='#sc64'>SC 64</a>ratiriva sadṛśī guṇānvitā ca jananiriyaṁ pravarāgrapudgalasya |<br>
maṇiratana yathā subhājanastha tatha iva bhājana devi devadeve || <a class='ref vns' id='vns5.50' href='#vns5.50'>Verse 5.50</a></p>
<p><a class='ref sc' id='sc65' href='#sc65'>SC 65</a>karacaraṇatalebhi yāvadūrdhvaṁ aṅga mahorama divya ātirekāḥ |<br>
prekṣatu nayanānna cāsti tṛptiṁ bhūya praharṣati citta mānasaṁ ca || <a class='ref vns' id='vns5.51' href='#vns5.51'>Verse 5.51</a></p>
<p><a class='ref sc' id='sc66' href='#sc66'>SC 66</a>śaśiriva gagane virājate ’syā vadanu varaṁ ca virāja gātrabhāsā |<br>
raviriva vimalā śaśīva dīptā tatha prabha niścarate ’sya ātmabhāvāt || <a class='ref vns' id='vns5.52' href='#vns5.52'>Verse 5.52</a></p>
<p><a class='ref sc' id='sc67' href='#sc67'>SC 67</a>kanakamiva sujātajātarūpā varṇa virocati deviye tathaiva |<br>
bhramaravaranikāśa kuntalānī mṛdukasugandhaśravāsya mūrdhajāni || <a class='ref vns' id='vns5.53' href='#vns5.53'>Verse 5.53</a></p>
<p><a class='ref sc' id='sc68' href='#sc68'>SC 68</a>kamaladalanibhe tathāsya netre daśanaviśuddha nabheva jyotiṣāṇi |<br>
cāpa iva tanūdarī viśālā pārśva samudgata māṁsi nāsti saṁdhiḥ || <a class='ref vns' id='vns5.54' href='#vns5.54'>Verse 5.54</a></p>
<p><a class='ref sc' id='sc69' href='#sc69'>SC 69</a>gajabhujasadṛśe ’sya ūrujaṅghe jānu sujātvanupūrvamudgatāsya |<br>
karatalacaraṇā samā suraktā vyaktamiyaṁ khalu devakanya nānyā || <a class='ref vns' id='vns5.55' href='#vns5.55'>Verse 5.55</a></p>
<p><a class='ref sc' id='sc70' href='#sc70'>SC 70</a>eva bahuvidhaṁ nirīkṣya devīṁ kusuma kṣipitva pradakṣiṇaṁ ca kṛtvā |<a class='ref vai' id='vai38' href='#vai38'>Vai 38</a><br>
supiya yaśavatī jinasya mātā punarapi devapuraṁ gatā kṣaṇena || <a class='ref vns' id='vns5.56' href='#vns5.56'>Verse 5.56</a></p>
<p><a class='ref sc' id='sc71' href='#sc71'>SC 71</a>atha caturi caturdiśāsu pālāḥ śakra suyāma tathaiva nirmitāśca |<br>
devagaṇa kumbhāṇḍa rākṣasāśca asura mahoraga kinnarāśca vocan || <a class='ref vns' id='vns5.57' href='#vns5.57'>Verse 5.57</a></p>
<p><a class='ref sc' id='sc72' href='#sc72'>SC 72</a>gacchata purato narottamasya puruṣavarasya karotha rakṣaguptim |<br>
mā kuruta jage manaḥpradoṣaṁ mā ca karota viheṭha mānuṣāṇām || <a class='ref vns' id='vns5.58' href='#vns5.58'>Verse 5.58</a></p>
<p><a class='ref sc' id='sc73' href='#sc73'>SC 73</a>yatra gṛhavarasmi māyadevī tatra samagra sapāriṣadya sarve |<br>
asidhanuśaraśaktikhaṅgahastā gaganatalasmi sthitā nirīkṣayātha || <a class='ref vns' id='vns5.59' href='#vns5.59'>Verse 5.59</a></p>
<p><a class='ref sc' id='sc74' href='#sc74'>SC 74</a>jñātva cyavanakāla devaputrā upagami māyasakāśa hṛṣṭacittā |<br>
puṣpa tatha vilepanāṁ gṛhītvā daśanakhaañjalibhirnamasyamānāḥ || <a class='ref vns' id='vns5.60' href='#vns5.60'>Verse 5.60</a></p>
<p><a class='ref sc' id='sc75' href='#sc75'>SC 75</a>cyava cyava hi narendra śuddhasattvā ayu samayo bhavato ’dya vādisiṁha |<br>
kṛpakaruṇa janitva sarvaloke asmi adhyeṣama dharmadānahetoḥ || <a class='ref vns' id='vns5.61' href='#vns5.61'>Verse 5.61</a><br>
iti ||</p>
</blockquote>
<p><a class='ref sc' id='sc76' href='#sc76'>SC 76</a>atha khalu bhikṣavo bodhisattvasya cyavanakālasamaye pūrvasyā diśo bahūni bodhisattvaśatasahasrāṇi sarva ekajātipratibaddhāstuṣitavarabhavanavāsino yena bodhisattvastenopasaṁkrāman bodhisattvasya pūjākarmaṇe | evaṁ daśabhyo digbhyo ekaikasyā diśo bahūni bodhisattvaśatasahasrāṇi sarva ekajātipratibaddhāstuṣitavarabhavanavāsino yena bodhisattvastenopasaṁkrāman bodhisattvasya pūjākarmaṇe | cāturmahārājakāyikebhyo devebhyaścaturaśītyapsaraḥśatasahasrāṇyevaṁ trayatriṁśato yāmebhyastuṣitebhyo nirmāṇaratibhyaḥ paranirmitavaśavartibhyo devebhyaścaturaśītyapsaraḥ—śatasahasrāṇi nānātūryasaṁgītivāditena yena bodhisattvastenopasaṁkrāman bodhisattvasya pūjākarmaṇe ||</p>
<p><a class='ref sc' id='sc77' href='#sc77'>SC 77</a>atha khalu bodhisattvaḥ śrīgarbhasiṁhāsane sarvapuṇyasamudgate sarvadevanāgasaṁdarśane mahākūṭāgāre niṣadya sārdhaṁ bodhisattvairdevanāgayakṣakoṭiniyutaśatasahasraiḥ parivṛtaḥ puraskṛtastuṣitavarabhavanāt <a class='ref vai' id='vai39' href='#vai39'>Vai 39</a> pracalati sma | pracalatā ca bhikṣavo bodhisattvena tathārūpā kāyāt prabhā muktābhūd yayā prabhayā ayaṁ trisāhasramahāsāhasro lokadhāturevaṁ vipulavistīrṇo mahatodāreṇa supracalitapūrveṇa divyaprabhāsamatikrāntenāvabhāsena parisphuṭo ’bhūt | yā api tā lokāntarikā aghā aghasphuṭā andhakārāstamisrā yatremau candrasūryāvevaṁ maharddhikāvevaṁ mahānubhāvāvevaṁ maheśākhyau ābhayā ābhāṁ varṇena varṇaṁ tejasā tejo nābhitapato nābhivirocataḥ, tatra ye sattvā upapannāste svakānapi bāhuprasāritānna paśyanti | tathāpi tasmin samaye mahata udārasyāvabhāsasya prādurbhāvo ’bhūt | ye ca tatra sattvā upapannāste tenaivāvabhāsena sphuṭāḥ samānā anyonyaṁ samyak paśyanti sma | anyonyaṁ saṁjānante sma | evaṁ cāhuḥ—anye ’pi kila bhoḥ sattvā ihopapannāḥ kila bho iti ||</p>
<p><a class='ref sc' id='sc78' href='#sc78'>SC 78</a>ayaṁ ca trisāhasramahāsāhasro lokadhātuḥ ṣaḍvikāramaṣṭādaśamahānimittamabhūt | akampat prākampat saṁprākampat | avedhat prāvedhat saṁprāvedhat | acalat prācalat saṁprācalat | akṣubhyat prākṣubhyat saṁprākṣubhyat | araṇat prāraṇat saṁprāraṇat | agarjat prāgarjat saṁprāgarjat | ante ’vanamati sma, madhye unnamati sma | madhye ’vanamati sma, ante unnamati sma | pūrvasyāṁ diśyavanamati sma, paścimāyāṁ diśyunnamati sma | paścimāyāṁ diśyavanamati sma, pūrvasyāṁ diśyunnamati sma | dakṣiṇasyāṁ diśyavanamati sma, uttarasyāṁ diśyunnamati sma | uttarasyāṁ diśyavanamati sma, dakṣiṇasyāṁ diśyunnamati sma | tasmin samaye harṣaṇīyāstoṣaṇīyāḥ premaṇīyāḥ prasādanīyā avalokanīyāḥ prahlādanīyā nirvarṇanīyā asecanīyā apratikūlā anuttrāsakarāḥ śabdāḥ śrūyante sma | na ca kasyacit sattvasya tasmin kṣaṇe viheṭhā vā trāso vā bhayaṁ vā stambhitatvaṁ vābhūt | na ca bhūyaḥ sūryācandramasorna brahmaśakralokapālānāṁ tasmin kṣaṇe prabhā prajñāyate sma | sarvanarakatiryagyoniyamalokopapannāśca sattvāstasmin kṣaṇe vigataduḥkhā abhūvan sarvasukhasamarpitāḥ | na ca kasyacit sattvasya rāgo bādhate sma, dveṣo vā moho vā, īrṣyā vā mātsaryaṁ vā, māno vā mrakṣo vā, mado vā krodho vā, vyāpādo vā paridāho vā | sarvasattvāstasmin kṣaṇe maitracittā hitacittāḥ parasparaṁ mātāpitṛsaṅgino ’bhūvan | aghaṭṭitāni ca divyamānuṣyakāṇi tūryakoṭiniyutaśatasahasrāṇi manojñaghoṣamutsṛjanti sma | devakoṭīnayutaśatasahasrāṇi pāṇibhiraṁsaiḥ śirobhistaṁ mahāvimānaṁ vahanti sma | tāni cāpsaraḥśatasahasrāṇi svāṁ svāṁ saṁgītiṁ saṁprayujya purataḥ pṛṣṭhato vāmadakṣiṇena ca sthitvā bodhisattvaṁ saṁgītirutasvareṇābhistuvanti sma—</p>
<blockquote class='gatha'>
<p><a class='ref sc' id='sc79' href='#sc79'>SC 79</a>pūrvakarmaśubhasaṁcitasya te dīrgharātrakuśaloditasya te |<br>
satyadharmanayaśodhitasya te pūja adya vipulā pravartate || <a class='ref vns' id='vns5.62' href='#vns5.62'>Verse 5.62</a></p>
<p><a class='ref sc' id='sc80' href='#sc80'>SC 80</a><a class='ref vai' id='vai40' href='#vai40'>Vai 40</a>pūrvi tubhya bahukalpakoṭiyo dānu dattu priyaputradhītarā |<br>
tasya dānacaritasya tatphalaṁ yena divya kusumāḥ pravarṣitāḥ || <a class='ref vns' id='vns5.63' href='#vns5.63'>Verse 5.63</a></p>
<p><a class='ref sc' id='sc81' href='#sc81'>SC 81</a>ātmamāṁsa tulayitva te vibho so ’bhidattu priyapakṣikāraṇāt |<br>
tasya dānacaritasya tatphalaṁ pretaloki labhi pānabhojanam || <a class='ref vns' id='vns5.64' href='#vns5.64'>Verse 5.64</a></p>
<p><a class='ref sc' id='sc82' href='#sc82'>SC 82</a>pūrvi tubhya bahukalpakoṭiyo śīla rakṣitamakhaṇḍanavratam |<br>
tasya śīlacaritasya tatphalaṁ yena akṣaṇa apāya śodhitāḥ || <a class='ref vns' id='vns5.65' href='#vns5.65'>Verse 5.65</a></p>
<p><a class='ref sc' id='sc83' href='#sc83'>SC 83</a>pūrvi tubhya bahukalpakoṭiyo kṣānti bhāvita nidānabodhaye |<br>
tasya kṣānticaritasya tatphalaṁ maitracitta bhuta devamānuṣāḥ || <a class='ref vns' id='vns5.66' href='#vns5.66'>Verse 5.66</a></p>
<p><a class='ref sc' id='sc84' href='#sc84'>SC 84</a>pūrvi tubhya bahukalpakoṭiyo vīryu bhāvitamalīnamuttamam |<br>
tasya vīryacaritasya tatphalaṁ yena kāyu yatha meru śobhate || <a class='ref vns' id='vns5.67' href='#vns5.67'>Verse 5.67</a></p>
<p><a class='ref sc' id='sc85' href='#sc85'>SC 85</a>pūrvi tubhya bahukalpakoṭiyo dhyāna dhyāyita kileśadhyeṣaṇāt |<br>
tasya dhyānacaritasya tatphalaṁ yena kleśa jagato na bādhate || <a class='ref vns' id='vns5.68' href='#vns5.68'>Verse 5.68</a></p>
<p><a class='ref sc' id='sc86' href='#sc86'>SC 86</a>pūrvi tubhya bahukalpakoṭiyo prajña bhāvita kileśachedanī |<br>
tasya prajñacaritasya tatphalaṁ yena ābha paramā virocate || <a class='ref vns' id='vns5.69' href='#vns5.69'>Verse 5.69</a></p>
<p><a class='ref sc' id='sc87' href='#sc87'>SC 87</a>maitravarmita kileśasūdanā sarvasattvakaruṇāya udgatā |<br>
modiprāpta paramā upekṣakā brahmabhūta sugatā namo ’stu te || <a class='ref vns' id='vns5.70' href='#vns5.70'>Verse 5.70</a></p>
<p><a class='ref sc' id='sc88' href='#sc88'>SC 88</a><a class='ref vai' id='vai41' href='#vai41'>Vai 41</a>prajña ulkaprabha tejasodgatā sarvadoṣatamamohaśodhakā |<br>
cakṣubhūta trisahasrināyakā mārgadeśika mune namo ’stu te || <a class='ref vns' id='vns5.71' href='#vns5.71'>Verse 5.71</a></p>
<p><a class='ref sc' id='sc89' href='#sc89'>SC 89</a>ṛddhipādavarabhijñakovidā satyadarśi paramārthi śikṣitā |<br>
tīrṇa tārayasi anyaprāṇino dāśabhūta sugatā namo ’stu te || <a class='ref vns' id='vns5.72' href='#vns5.72'>Verse 5.72</a></p>
<p><a class='ref sc' id='sc90' href='#sc90'>SC 90</a>sarvopāyavarabhijñakovidā darśayasi cyutimacyuticyutim |<br>
lokadharmabhavanābhivartase no ca loki kvaci opalipyase || <a class='ref vns' id='vns5.73' href='#vns5.73'>Verse 5.73</a></p>
<p><a class='ref sc' id='sc91' href='#sc91'>SC 91</a>lābha teṣa paramā acintiyā yeṣu darśana śravaṁ ca eṣyase |<br>
kiṁ punaḥ śṛṇuya yo tidharmatāṁ śraddha prīti vipulā janeṣyase || <a class='ref vns' id='vns5.74' href='#vns5.74'>Verse 5.74</a></p>
<p><a class='ref sc' id='sc92' href='#sc92'>SC 92</a>jihma sarva tuṣitālayo bhuto jambudvīpi puri yo udāgataḥ |<br>
prāṇikoṭinayutā acintiyāṁ bodhayiṣyasi prasupta kleśato || <a class='ref vns' id='vns5.75' href='#vns5.75'>Verse 5.75</a></p>
<p><a class='ref sc' id='sc93' href='#sc93'>SC 93</a>ṛddha sphīta puramadya bheṣyatī devakoṭinayutaiḥ samākulam |<br>
apsarobhi turiyairnināditaṁ rājagehi madhuraṁ śruṇiṣyati || <a class='ref vns' id='vns5.76' href='#vns5.76'>Verse 5.76</a></p>
<p><a class='ref sc' id='sc94' href='#sc94'>SC 94</a>puṇyatejabharitā śubhakarmaṇā nāri sā paramarūpaupetā |<br>
yasya putra ayameva samṛddhaḥ tisraloki abhibhāti śīriye || <a class='ref vns' id='vns5.77' href='#vns5.77'>Verse 5.77</a></p>
<p><a class='ref sc' id='sc95' href='#sc95'>SC 95</a><a class='ref vai' id='vai42' href='#vai42'>Vai 42</a>no bhuyo puravarasmi dehināṁ lobhadoṣakalahā vivādakā |<br>
sarva maitramanasaḥ sagauravā bhāvino naravarasya tejasā || <a class='ref vns' id='vns5.78' href='#vns5.78'>Verse 5.78</a></p>
<p><a class='ref sc' id='sc96' href='#sc96'>SC 96</a>rājavaṁśa nṛpateḥ pravardhate cakravartikularājasaṁbhavaḥ |<br>
bheṣyate kapilasāhvayaṁ puraṁ ratnakoṣabharitaṁ susamṛddham || <a class='ref vns' id='vns5.79' href='#vns5.79'>Verse 5.79</a></p>
<p><a class='ref sc' id='sc97' href='#sc97'>SC 97</a>yakṣarākṣasakumbhāṇḍaguhyakā devadānavagaṇāḥ saindrakāḥ |<br>
ye sthitā naravarasya rakṣakāḥ teṣu mokṣa nacireṇa bheṣyate || <a class='ref vns' id='vns5.80' href='#vns5.80'>Verse 5.80</a></p>
<p><a class='ref sc' id='sc98' href='#sc98'>SC 98</a>puṇyupārjitu stavitva nāyakaṁ premagauravamupasthapisva nā |<br>
sarva bodhi pariṇāmayāmahe kṣipra bhoma yatha tvaṁ narottama || <a class='ref vns' id='vns5.81' href='#vns5.81'>Verse 5.81</a><br>
iti ||</p>
</blockquote>
<p class='endsection'><a class='ref sc' id='sc99' href='#sc99'>SC 99</a>iti śrīlalitavistare pracalaparivarto nāma pañcamo ’dhyāyaḥ ||</p>
<footer>
<p>Based on the edition by P.L. <span class='author'>Vaidya</span>, Darbhanga: The Mithila Institute, <span class='publication-date'>1958</span>, (Buddhist Sanskrit Texts, 1)</p>
<p>Input by members of the <a href='http://www.uwest.edu/sanskritcanon'>Sanskrit Buddhist Input Project</a> of Nagarjuna Institute, Nepal and University of the West, Rosemead, California, USA.</p>
<p>Sutra section, text no. 22.</p>
<p>The transliteration emulates the conventions of Nagari script, so many word boundaries are not marked by blanks.</p>
<p>REFERENCE SYSTEM (added):<br>
Lal_nn.nn = Lalitavistara_parivarta.verse<br>
(Vaidya nn) = pagination of P.L. Vaidya’s edition</p>
<p>Text file sourced from <a href='http://www.sub.uni-goettingen.de/ebene_1/gretil/gretil.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
