<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='lal20' lang='san'>
<header>
<ul>
<li class='division'>Lalitavistaraḥ |</li>
</ul>
<h1>20: bodhimaṇḍavyūhaparivarto viṁśatitamaḥ</h1>
</header>
<p><a class='ref sc' id='sc1' href='#sc1'>SC 1</a><a class='ref vai' id='vai211' href='#vai211'>Vai 211</a>iti hi bhikṣavo bodhisattvasya bodhimaṇḍaniṣaṇṇasyaṁ pūrvasyāṁ diśi ṣaṭ kāmāvacarā devāḥ sthitā abhūvan—mā bodhisattvasya kaścidantarāyaṁ kārṣīditi | evaṁ dakṣiṇapaścimottarā diśo devaiḥ parigṛhītā abhūvan ||</p>
<p><a class='ref sc' id='sc2' href='#sc2'>SC 2</a>iti hi bhikṣavo bodhisattvo bodhimaṇḍaniṣaṇṇastasyāṁ velāyāṁ bodhisattvasaṁcodanīṁ nāma raśmiṁ prāmuñcat, yayā raśmyā samantāddaśasu dikṣvaprameyāsaṁkhyeyāni dharmadhātuparamāṇyākāśadhātuparyavasānāni sarvabuddhakṣetrāṇyavabhāsitānyabhūvan ||</p>
<p><a class='ref sc' id='sc3' href='#sc3'>SC 3</a>atha khalu pūrvasyāṁ diśi vimalāyāṁ lokadhātau vimalaprabhāsasya tathāgatasya buddhakṣetrāllalitavyūho nāma bodhisattvo mahāsattvastayā prabhayā saṁcoditaḥ san gaṇanāsamatikrāntaiśca bodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṁkrāmat | upasaṁkramya ca tasyāṁ velāyāṁ bodhisattvasya pūjākarmaṇe tathārūpamṛddhyabhisaṁskāramabhisamakarod yenaddharyabhisaṁskāreṇābhisaṁskṛtena daśasu dikṣvākāśadhātuparyavasānāni sarvabuddhakṣetrāṇyekaṁ maṇḍalamātramādarśayati sma śuddhasya nīlavaiḍūryasya | pañcagatyupapannānāṁ sarvasattvānāṁ purato bodhimaṇḍe niṣaṇṇaṁ bodhisattvamupadarśayati sma | te ca sattvāḥ parasparamekāṅgulikābhirbodhisattvamupadarśayanti sma—ko ’yamevaṁrūpaḥ sattvo lalitaḥ, ko ’yamevaṁrūpaḥ sattvo virājata iti | teṣāṁ ca sattvānāṁ purato bodhisattvo bodhisattvānnirmimīte sma | tatra te bodhisattvavigrahā imā gāthā abhāṣanta—</p>
<blockquote class='gatha'>
<p><a class='ref sc' id='sc4' href='#sc4'>SC 4</a>yasyā kiṁcana rāgadoṣakaluṣā sā vāsanā uddhṛtā<br>
yasyā kāyaprabhākṛtā daśadiśe sarve prabhā niṣprabhāḥ |<br>
yasyā puṇyasamādhijñānanicayaḥ kalpaughasaṁvardhiṁtaḥ<br>
so ’yaṁ śākyamunirmahāmunivaraḥ sarvā diśo bhrājate || <a class='ref vns' id='vns20.1' href='#vns20.1'>Verse 20.1</a><br>
iti ||</p>
</blockquote>
<p><a class='ref sc' id='sc5' href='#sc5'>SC 5</a>atha khalu bhikṣavo dakṣiṇasyāṁ diśi ratnavyūhāyā lokadhāto ratnārciṣastathāgatasya buddhakṣetrādratnacchatrakūṭasaṁdarśano nāma bodhisattvo mahāsattvastayā prabhayā saṁcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṁkrāmat | upasaṁkramya bodhisattvasya pūjākarmaṇe ekaratnachatreṇa taṁ sarvāvantaṁ maṇḍalamātraṁ saṁchādayati sma | tatra śakrabrahmalokapālāḥ parasparametadavocan—kasyedaṁ phalam, kenāyamevaṁrūpo ratnachatravyūhaḥ saṁdṛśyata iti | atha tasmādratnachatrādiyaṁ gāthā niścarati sma—</p>
<blockquote class='gatha'>
<p><a class='ref sc' id='sc6' href='#sc6'>SC 6</a>yena cchatrasahasrakoṭinayutā gandhāna ratnāna ca<br>
dattā apratimeṣu maitramanasā tiṣṭhanti ke nirvṛte |<a class='ref vai' id='vai212' href='#vai212'>Vai 212</a><br>
so eṣo varalakṣaṇo hitakaro nārāyaṇasthāmavān<br>
bodhermūlamupāgato guṇadharastasyaiṣa pūjā kṛtā || <a class='ref vns' id='vns20.2' href='#vns20.2'>Verse 20.2</a><br>
iti ||</p>
</blockquote>
<p><a class='ref sc' id='sc7' href='#sc7'>SC 7</a>atha khalu paścimāyā diśaścampakavarṇāyā lokadhātoḥ puṣpāvalivanarājikusumitābhijñasya tathāgatasya buddhakṣetrādindrajālī nāma bodhisattvo mahāsattvastayā prabhayā saṁcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopajagāma | upetya ca bodhisattvasya pūjākarmaṇe sarvāvantaṁ maṇḍalamātramekaratnajālena saṁchādayati sma | tatra daśasu dikṣu devanāgayakṣagandharvāḥ parasparamevamāhuḥ—kasyāyamevaṁrūpo prabhāvyūha iti | atha tasmādratnajālādiyaṁ gāthā niścarati sma—</p>
<blockquote class='gatha'>
<p><a class='ref sc' id='sc8' href='#sc8'>SC 8</a>ratnākaro ratanaketu ratistriloke ratnottamo ratanakīrti rataḥ sudharme |<br>
ratnāni trīṇi na ca chetsyati vīryaprāptaḥ so bodhi prāpsyati varāmiya tasya pūjā || <a class='ref vns' id='vns20.3' href='#vns20.3'>Verse 20.3</a><br>
iti ||</p>
</blockquote>
<p><a class='ref sc' id='sc9' href='#sc9'>SC 9</a>atha khalūttarasyāṁ diśi sūryāvartāyā lokadhātoścandrasūryajihmīkaraprabhasya tathāgatasya buddhakṣetrādvyūharājo nāma bodhisattvo mahāsattvastayā prabhayā saṁcoditaḥ san gaṇanāsamatikrāntairbodhisattvaiḥ parivṛtaḥ puraskṛtaḥ yena bodhimaṇḍo yena ca bodhisattvastenopasaṁkrāmat | upasaṁkramya bodhisattvasya pūjākarmaṇe yāvanto daśasu dikṣu sarvalokadhātuṣu buddhakṣetraguṇavyūhāstān sarvāṁstasmin maṇḍalamātre saṁdarśayati sma | tatra kecidbodhisattvā evamāhuḥ—kasyema evaṁrūpā vyūhāḥ? atha tebhyaḥ sarvavyūhebhya iyaṁ gāthā niścarati sma—</p>
<blockquote class='gatha'>
<p><a class='ref sc' id='sc10' href='#sc10'>SC 10</a>kāyo yena viśodhitaḥ subahuśaḥ puṇyena jñānena ca<br>
yenā vāca viśodhitā vratatapaiḥ satyena dharmeṇa ca |<br>
cittaṁ yena viśodhitaṁ hiridhṛtī kāruṇyamaitryā tathā<br>
so eṣo drumarājamūlupagataḥ śākyarṣabhaḥ pūjyate || <a class='ref vns' id='vns20.4' href='#vns20.4'>Verse 20.4</a><br>
iti ||</p>
</blockquote>
<p><a class='ref sc' id='sc11' href='#sc11'>SC 11</a>atha khalu pūrvadakṣiṇasyā diśo guṇākarāyā lokadhātorguṇarājaprabhāsasya tathāgatasya buddhakṣetrādruṇamatirnāma bodhisattvo mahāsattvastayā prabhayā saṁcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṁkrāmat | upasaṁkramya bodhisattvasya pūjākarmaṇe sarvaguṇavyūhaṁ kūṭāgāraṁ tasmin maṇḍalamātre ’bhinirmimīte sma | tasya te parivārā evamāhuḥ—kasyāyamevaṁrūpaḥ kūṭāgāravyūhaḥ? tataśca kūṭāgārādiyaṁ gāthā niścarati sma—</p>
<blockquote class='gatha'>
<p><a class='ref sc' id='sc12' href='#sc12'>SC 12</a>yasya guṇaiḥ satataṁ guṇagandhikā bhonti surāsura yakṣa mahoragāḥ |<a class='ref vai' id='vai213' href='#vai213'>Vai 213</a><br>
so guṇavān guṇarājakulodito bodhiviṭape upaviṣṭu guṇodadhiḥ || <a class='ref vns' id='vns20.5' href='#vns20.5'>Verse 20.5</a><br>
iti ||</p>
</blockquote>
<p><a class='ref sc' id='sc13' href='#sc13'>SC 13</a>atha khalu dakṣiṇapaścimāyā diśo ratnasaṁbhavāyā lokadhāto ratnayaṣṭestathāgatasya buddhakṣetrādratnasaṁbhavo nāma bodhisattvo mahāsattvastayā prabhayā saṁcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṁkrāmat | upasaṁkramya bodhisattvasya pūjākarmaṇe aprameyāsaṁkhyeyān ratnavyomakāṁstasminmaṇḍalamātre ’bhinirmimīte sma | tebhyaśca ratnavyomakebhya iyaṁ gāthā niścacāra—</p>
<blockquote class='gatha'>
<p><a class='ref sc' id='sc14' href='#sc14'>SC 14</a>tyaktā yena sasāgarā vasumatī ratnānyatho ’nekaśaḥ<br>
prāsādāśca gavākṣaharmikavarā yugyāni yānāni ca |<br>
vyomālaṁkṛta puṣpadāma rucirā udyāna kūpā sabhā<br>
hastā pāda śirottamāṅganayanāḥ so bodhimaṇḍe sthitaḥ || <a class='ref vns' id='vns20.6' href='#vns20.6'>Verse 20.6</a><br>
iti ||</p>
</blockquote>
<p><a class='ref sc' id='sc15' href='#sc15'>SC 15</a>atha khalu paścimottarasyā diśo meghavatyā lokadhātormegharājasya tathāgatasya buddhakṣetrānmeghakūṭābhigarjitasvaro nāma bodhisattvo mahāsattvastayā prabhayā saṁcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṁkrāmat | upasaṁkramya bodhisattvasya pūjākarmaṇe kālānusāryagurumeghamabhinirmāyoragasāracandanacūrṇavarṣaṁ tasmin maṇḍalamātre ’bhipravarṣati sma | tasmācca kālānusārimeghamaṇḍalamātrādiyaṁ gāthā niścarati sma—</p>
<blockquote class='gatha'>
<p><a class='ref sc' id='sc16' href='#sc16'>SC 16</a>dharmāmegha sphuritva sarvatribhave vidyādhimuktaprabhaḥ<br>
saddharmaṁ ca virāga varṣiṁ amṛtaṁ nirvāṇasaṁprāpakam |<br>
sarvā rāgakileśabandhanalatā so vāsanā chetsyati<br>
dhyānarddhībalaindriyaiḥ kusumitaḥ śraddhākaraṁ dāsyate || <a class='ref vns' id='vns20.7' href='#vns20.7'>Verse 20.7</a><br>
iti ||</p>
</blockquote>
<p><a class='ref sc' id='sc17' href='#sc17'>SC 17</a>atha khalūttarapūrvasyā diśo hemajālapratichannāyā lokadhāto ratnacchatrābhyudgatāvabhāsasya tathāgatasya buddhakṣetrāddhemajālālaṁkṛto nāma bodhisattvo mahāsattvastayāprabhayā saṁcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṁkrāmat | upasaṁkramya bodhisattvasya pūjākarmaṇe sarveṣu teṣu kūṭāgāreṣu ratnavyomakeṣu dvātriṁśallakṣaṇasamalaṁkṛtān bodhisattvavigrahānabhinirmimīte sma | sarve ca te bodhisattvavigrahā divyamānuṣyakapuṣpadāmaparigṛhītā yena bodhisattvastenābhinatakāyāstāni puṣpadāmānyabhipralambayanti sma | te imāṁ gāthāmabhāṣanta—</p>
<blockquote class='gatha'>
<p><a class='ref sc' id='sc18' href='#sc18'>SC 18</a>yena buddhanayutā stavita pūrva gauraveṇa mahatā janiya śraddhām |<br>
brahmaghoṣavacanaṁ madhuravāṇiṁ bodhimaṇḍopagataṁ śirasi vande || <a class='ref vns' id='vns20.8' href='#vns20.8'>Verse 20.8</a><br>
iti ||</p>
</blockquote>
<p><a class='ref sc' id='sc19' href='#sc19'>SC 19</a><a class='ref vai' id='vai214' href='#vai214'>Vai 214</a>atha khalvadhastāddiśaḥ samantavilokitāyā lokadhātoḥ samantadarśinastathāgatasya buddhakṣetrādratnagarbho nāma bodhisattvo mahāsattvastayā prabhayā saṁcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṁkrāmat | upasaṁkramya bodhisattvasya pūjākarmaṇe tasmin vaidūryamayamaṇḍalamātre jāmbūnadasuvarṇapadmānyabhyudgatānyupadarśayati sma | teṣāṁ ca padmānāṁ karṇikāsvardhakāyikā nāryo varṇarūpasaṁpannāḥ sarvālaṁkārapratimaṇḍitā upadarśayati sma | vāmadakṣiṇe pāṇibhirharṣakaṭakakeyūrasuvarṇasūtramuktāhārādivividhābharaṇaparigṛhītāḥ puṣpapaṭṭadāmāni cābhipralambayantyo yena bodhimaṇḍo yena ca bodhisattvastenoparyabhinatakāyāḥ | tāścemāṁ gāthāmabhāṣanta—</p>
<blockquote class='gatha'>
<p><a class='ref sc' id='sc20' href='#sc20'>SC 20</a>yo onamiṣṭa sadā gurūṇāṁ buddhaśrāvakapratyekajinānām |<br>
nirmāṇasuśīla sadojju praṣṭho tasyā onamathā guṇadharasya || <a class='ref vns' id='vns20.9' href='#vns20.9'>Verse 20.9</a><br>
iti ||</p>
</blockquote>
<p><a class='ref sc' id='sc21' href='#sc21'>SC 21</a>atha khalūpariṣṭāddiśo varagaganāyā lokadhātorgaṇendrasya tathāgatasya buddhakṣetrādgaganagañjo nāma bodhisattvo mahāsattvastayā prabhayā saṁcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṁkrāmat | upasaṁkramya bodhisattvasya pūjākarmaṇe gaganatalastha eva yāvanto daśasu dikṣu sarvabuddhakṣetreṣvadṛṣṭāśrutapūrvāḥ santi puṣpadhūpagandhamālyavilepanacūrṇacīvaravastrālaṁkārachatradhvajapatākāvaijayantiratn—amaṇikanakarajatamuktāhārahayagajarathapattivāhanapuṣpavṛkṣapatrapuṣpaphaladārakadārikā devanāgayakṣagandharvāsuragaruḍakinnaramahoragaśakrabrahmalokapālamānuṣyāmānuṣyāṇāṁ sarvā gaganatalānmahāntaṁ puṣpavarṣamabhipravarṣanti sma sarvasattvaprītisukhasaṁjananaṁ ca | na ca kasyacitsattvasya bhayaṁ cotpīḍāṁ vā karoti sma ||</p>
<p><a class='ref sc' id='sc22' href='#sc22'>SC 22</a>tatredamucyate—</p>
<blockquote class='gatha'>
<p><a class='ref sc' id='sc23' href='#sc23'>SC 23</a>peyālameṣa diśatāsu jinaurasā ye saṁpūjituṁ hitakaraṁ anuprāpta bodhim |<br>
teṣāṁ viyūhakramavikramasukramāṇāṁ opamyamātra niśṛṇotha jinaurasānām || <a class='ref vns' id='vns20.10' href='#vns20.10'>Verse 20.10</a></p>
<p><a class='ref sc' id='sc24' href='#sc24'>SC 24</a>ke cāgatā nabhasi megha iva stananto hārā sahasranayutāni pralambayantaḥ |<br>
ke cāgatā makuṭaratnavilambacūḍāḥ pauṣpaṁ vimāna gagane upadarśayantaḥ || <a class='ref vns' id='vns20.11' href='#vns20.11'>Verse 20.11</a></p>
<p><a class='ref sc' id='sc25' href='#sc25'>SC 25</a><a class='ref vai' id='vai215' href='#vai215'>Vai 215</a>ke cāgatā dharaṇisiṁha ivā nadantaḥ śūnyānimittapraṇidhīravamuñcamānāḥ |<br>
ke cāgatā yatha vṛṣā abhinandamānāḥ na ca dṛṣṭapūrva rucirāṇi kṣipanti puṣpāṁ || <a class='ref vns' id='vns20.12' href='#vns20.12'>Verse 20.12</a></p>
<p><a class='ref sc' id='sc26' href='#sc26'>SC 26</a>ke cāgatā nabhasi sāra ivā ravanto varṇāsahasra svaki ātmani darśayantaḥ |<br>
ke cāgatā śaśirivā gagane supūrṇāḥ sugatātmajasya guṇamālamudīrayantaḥ || <a class='ref vns' id='vns20.13' href='#vns20.13'>Verse 20.13</a></p>
<p><a class='ref sc' id='sc27' href='#sc27'>SC 27</a>ke cāgatā raviriva prabha muñcamānāḥ sarvāṇi mārabhavanāni karonti jihmā |<br>
ke cāgatā vimalaketu yathendrayaṣṭyaḥ saṁbhārapuṇyanicitāstahi bodhimaṇḍe || <a class='ref vns' id='vns20.14' href='#vns20.14'>Verse 20.14</a></p>
<p><a class='ref sc' id='sc28' href='#sc28'>SC 28</a>kecitkṣipanti gaganānmaṇiratnajālā candrā sucandra tatha bāla virocamānā |<br>
māndāravā sumanavārṣikacampadāmā saṁbodhisattva drumarājasthite kṣipanti || <a class='ref vns' id='vns20.15' href='#vns20.15'>Verse 20.15</a></p>
<p><a class='ref sc' id='sc29' href='#sc29'>SC 29</a>ke cāgatā dharaṇi kampayamāna padbhyāṁ saṁkampitā vasudha prītikarī janasya |<br>
ke cāgatā grahiya meru karetalebhiḥ utsṛṣṭapuṣpapuṭa saṁsthita antarīkṣe || <a class='ref vns' id='vns20.16' href='#vns20.16'>Verse 20.16</a></p>
<p><a class='ref sc' id='sc30' href='#sc30'>SC 30</a>ke cāgatāścaturi sāgara gṛhya mūrdhnā utsṛṣṭa siñci vasudhāṁ varagandhatoyaiḥ |<br>
ke cāgatā ratanayaṣṭi gṛhītva citraṁ saṁbodhisattvamupadarśaya sthitva dūre || <a class='ref vns' id='vns20.17' href='#vns20.17'>Verse 20.17</a></p>
<p><a class='ref sc' id='sc31' href='#sc31'>SC 31</a>ke cāgatā bhaviya brahma praśāntarūpāḥ śāntā praśāntamanasaḥ sthita dhyānadhyāyī |<br>
romebhi teṣa svaru niścarate manojña maitrīupekṣakaruṇāmuditāpramāṇā || <a class='ref vns' id='vns20.18' href='#vns20.18'>Verse 20.18</a></p>
<p><a class='ref sc' id='sc32' href='#sc32'>SC 32</a>ke cāgatā maruta śakra ivā yathaiva devaiḥ sahasranayutaiśca purākṛtāste |<a class='ref vai' id='vai216' href='#vai216'>Vai 216</a><br>
upagamya bodhivaṭu gṛhya kṛtāñjalībhiḥ śakrābhilagna maṇiratna kṣipanti citrā || <a class='ref vns' id='vns20.19' href='#vns20.19'>Verse 20.19</a></p>
<p><a class='ref sc' id='sc33' href='#sc33'>SC 33</a>ke cāgatāścatudiśā ca yathaiva pālā gandharvarākṣasaparīvṛta kinnarebhiḥ |<br>
vidyutsphuṭānta kusumāni pravarṣamāṇāḥ gandharvakinnararūtena stuvanti vīram || <a class='ref vns' id='vns20.20' href='#vns20.20'>Verse 20.20</a></p>
<p><a class='ref sc' id='sc34' href='#sc34'>SC 34</a>ke cāgatāḥ kusumitāṁ pragṛhītva vṛkṣān saphalāṁ sapuṣpavaragandha pramuñcamānāṁ |<br>
jāteṣu teṣu sthita buddha śuddhakāyāḥ avalambamāna pratimaṇḍi kṣipanti puṣpā || <a class='ref vns' id='vns20.21' href='#vns20.21'>Verse 20.21</a></p>
<p><a class='ref sc' id='sc35' href='#sc35'>SC 35</a>ke cāgatāḥ kusumitāḥ puḍinī gṛhītvā padmotpalaiḥ kusumitaistatha puṇḍarīkaiḥ |<br>
dvātriṁśalakṣaṇadharāḥ sthita padmagarbhe staviṣṭa aliptamanasaṁ vidu bodhisattvam || <a class='ref vns' id='vns20.22' href='#vns20.22'>Verse 20.22</a></p>
<p><a class='ref sc' id='sc36' href='#sc36'>SC 36</a>ke cāgatā vipulakāya tatheva meru sthitvāntarīkṣa svakamātmanamutsṛjanti |<br>
utsṛjyamātra bhaviyā navapuṣpadāmāḥ saṁchādayanti trisahasri jinasya kṣetram || <a class='ref vns' id='vns20.23' href='#vns20.23'>Verse 20.23</a></p>
<p><a class='ref sc' id='sc37' href='#sc37'>SC 37</a>ke cāgatā ubhayacakṣuṣi kalpadāhaṁ saṁdarśayanta vibhavaṁ tatha saṁbhavaṁ ca |<br>
teṣāṁ śarīri bahudharmasukhā raṇanti tāṁ śrutva sattvanayutā prajahanti tṛṣṇām || <a class='ref vns' id='vns20.24' href='#vns20.24'>Verse 20.24</a></p>
<p><a class='ref sc' id='sc38' href='#sc38'>SC 38</a>ke cāgatā ravitakinnaratulyaghoṣāḥ bimboṣṭhacāruvadanāḥ paripūrṇavaktrāḥ |<br>
kanyā yathaiva sualaṁkṛta citrahārāḥ prekṣanta yāṁ suragaṇā na labhanti tṛptim || <a class='ref vns' id='vns20.25' href='#vns20.25'>Verse 20.25</a></p>
<p><a class='ref sc' id='sc39' href='#sc39'>SC 39</a>ke cāgatā vajirakāya ivā abhedyāḥ heṣṭhā paskandhacaraṇaiḥ pratigrāhyamāṇāḥ |<a class='ref vai' id='vai217' href='#vai217'>Vai 217</a><br>
ke cāgatā ravirivā śaśipūrṇavaktrāḥ jyotsnākarāḥ prabhakarā hatakleśadoṣāḥ || <a class='ref vns' id='vns20.26' href='#vns20.26'>Verse 20.26</a></p>
<p><a class='ref sc' id='sc40' href='#sc40'>SC 40</a>ke cāgatā ratanamaṇḍita ratnapāṇī saṁchādayitva bahukṣetrasahasrakoṭyaḥ |<br>
varṣanti ratnavara puṣpa sugandhagandhā saṁtoṣaṇārthaṁ bahusattvahitaṁ sukhārtham || <a class='ref vns' id='vns20.27' href='#vns20.27'>Verse 20.27</a></p>
<p><a class='ref sc' id='sc41' href='#sc41'>SC 41</a>ke cāgatā mahati dhāraṇi ratnakośāḥ romebhi sūtranayutāni prabhāṣamāṇāḥ |<br>
pratibhānavanta mativanta subuddhivanto mattapramattajanatāṁ pratibodhayantaḥ || <a class='ref vns' id='vns20.28' href='#vns20.28'>Verse 20.28</a></p>
<p><a class='ref sc' id='sc42' href='#sc42'>SC 42</a>ke cāgatā grahiya bheri yathaiva meru ākoṭyamānu gagane sumanojñaghoṣām |<br>
yasyā ravaṁ daśadiśe vraji kṣetrakoṭyā adyāvaboddhumamataṁ anubuddhi śāstā || <a class='ref vns' id='vns20.29' href='#vns20.29'>Verse 20.29</a><br>
iti ||</p>
</blockquote>
<p class='endsection'><a class='ref sc' id='sc43' href='#sc43'>SC 43</a>|| iti śrīlalitavistare bodhimaṇḍavyūhaparivarto nāma viṁśatitamo ’dhyāyaḥ ||</p>
<footer>
<p>Based on the edition by P.L. <span class='author'>Vaidya</span>, Darbhanga: The Mithila Institute, <span class='publication-date'>1958</span>, (Buddhist Sanskrit Texts, 1)</p>
<p>Input by members of the <a href='http://www.uwest.edu/sanskritcanon'>Sanskrit Buddhist Input Project</a> of Nagarjuna Institute, Nepal and University of the West, Rosemead, California, USA.</p>
<p>Sutra section, text no. 22.</p>
<p>The transliteration emulates the conventions of Nagari script, so many word boundaries are not marked by blanks.</p>
<p>REFERENCE SYSTEM (added):<br>
Lal_nn.nn = Lalitavistara_parivarta.verse<br>
(Vaidya nn) = pagination of P.L. Vaidya’s edition</p>
<p>Text file sourced from <a href='http://www.sub.uni-goettingen.de/ebene_1/gretil/gretil.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
