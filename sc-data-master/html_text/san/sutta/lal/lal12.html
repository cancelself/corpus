<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='lal12' lang='san'>
<header>
<ul>
<li class='division'>Lalitavistaraḥ |</li>
</ul>
<h1>12: śilpasaṁdarśanaparivarto dvādaśaḥ</h1>
</header>
<p><a class='ref sc' id='sc1' href='#sc1'>SC 1</a><a class='ref vai' id='vai96' href='#vai96'>Vai 96</a>iti hi bhikṣavaḥ saṁvṛddhe kumāre rājā śuddhodano ’pareṇa samayena śākyagaṇena sārdhaṁ saṁsthāgāre niṣaṇṇo ’bhūt | tatra te mahallakamahallakāḥ śākyā rājānaṁ śuddhodanamevamāhuḥ—yatkhalu devo jānīyāt | ayaṁ sarvārthasiddhakumāro naimittikairbrāhmaṇaiḥ kṛtaniścayaiśca devairyadbhūyasaivaṁ nirdiṣṭo yadi kumāro ’bhiniṣkramiṣyati, tathāgato bhaviṣyatyarhan samyaksaṁbuddhaḥ | uta nābhiniṣkramiṣyati rājā bhaviṣyati cakravartī caturaṅgo vijitavān dhārmiko dharmarājaḥ saptaratnasamanvāgataḥ | tasyemāni sapta ratnāni bhaviṣyanti | tadyathā—cakraratnaṁ hastiratnaṁ aśvaratnaṁ maṇiratnaṁ strīratnaṁ gṛhapatiratnaṁ pariṇāyakaratnam | evaṁ saptaratnam | saṁpūrṇaṁ cāsya putrasahasraṁ bhaviṣyati śūrāṇāṁ varāṅgarūpiṇāṁ parasainyapramardakānām | sa imaṁ pṛthivīmaṇḍalamadaṇḍenāśastreṇābhinirjityādhyāvasiṣyati saha dharmeṇeti | tasmānniveśanaṁ kumārasya kriyatāmiti | tatra strīgaṇaparivṛto ratiṁ vetsyati, nābhiniṣkramiṣyati | evamasmākaṁ cakravartivaṁśasya cānupacchedo bhaviṣyati | mānitāśca bhaviṣyāmo ’navadyāśca sarvakoṭarājabhiḥ ||</p>
<p><a class='ref sc' id='sc2' href='#sc2'>SC 2</a>tato rājā śuddhodana evamāha—yadyevaṁ tena hi vyavalokayata kamatā kanyā kumārasyānurūpā syāt |</p>
<p><a class='ref sc' id='sc3' href='#sc3'>SC 3</a>tatra pañcamātrāṇi śākyaśatāni | ekaika evamāha—mama duhitā anurūpā syāt kumārasya | surūpā mama duhiteti |</p>
<p><a class='ref sc' id='sc4' href='#sc4'>SC 4</a>rājā prāha—durāsadaḥ kumāraḥ | tat prativedayiṣyāmastāvat kumārasya, katamā te kanyā rocata iti |</p>
<p><a class='ref sc' id='sc5' href='#sc5'>SC 5</a>tataśca te sarve saṁnipatya kumārasyaināṁ prakṛtimārocayanti sma | tān kumāra uvāca—saptame divase prativacanaṁ śroṣyatheti ||</p>
<p><a class='ref sc' id='sc6' href='#sc6'>SC 6</a>tato bodhisattvasyaitadabhavat—</p>
<blockquote class='gatha'>
<p><a class='ref sc' id='sc7' href='#sc7'>SC 7</a>vidita mama ananta kāmadoṣāḥ saraṇasarvairasaśokaduḥkhamūlāḥ |<br>
bhayakara viṣapatrasaṁnikāśāḥ jvalananibhā asidhāratulyarūpāḥ || <a class='ref vns' id='vns12.1' href='#vns12.1'>Verse 12.1</a></p>
<p><a class='ref sc' id='sc8' href='#sc8'>SC 8</a>kāmaguṇi na me ’sti chandarāgo na ca ahu śobhami istrigāramadhye |<br>
yannu ahu vane vaseya tūṣṇīṁ dhyānasamādhisukhena śāntacittaḥ || <a class='ref vns' id='vns12.2' href='#vns12.2'>Verse 12.2</a><br>
iti ||</p>
</blockquote>
<p><a class='ref sc' id='sc9' href='#sc9'>SC 9</a><a class='ref vai' id='vai97' href='#vai97'>Vai 97</a>sa punarapi mīmāṁsopāyakauśalyamāmukhīkṛtya sattvaparipākamavekṣamāṇo mahākarūṇāṁ saṁjanayya tasyāṁ velāyāmimāṁ gāthāmabhāṣata—</p>
<blockquote class='gatha'>
<p><a class='ref sc' id='sc10' href='#sc10'>SC 10</a>saṁkīrṇi paṅki padumāni vivṛddhimanti ākīrṇa rāja naramadhyi labhāti pūjām |<br>
yada bodhisattva parivārabalaṁ labhante tada sattvakoṭinayutānyamṛte vinenti || <a class='ref vns' id='vns12.3' href='#vns12.3'>Verse 12.3</a></p>
<p><a class='ref sc' id='sc11' href='#sc11'>SC 11</a>ye cāpi pūrvaka abhūdvidu bodhisattvāḥ sarvebhi bhārya suta darśita istrigārāḥ |<br>
na ca rāgarakta na ca dhyānasukhebhi bhraṣṭāḥ hantānuśikṣayi ahaṁ pi guṇeṣu teṣām || <a class='ref vns' id='vns12.4' href='#vns12.4'>Verse 12.4</a></p>
<p><a class='ref sc' id='sc12' href='#sc12'>SC 12</a>na ca prākṛtā mama vadhū anukūla yā syād yasyā na iṣyatu guṇā sada satyavākyam |<br>
yā cinti mahyamabhirādhayate ’pramattā rūpeṇa janmakulagotratayā suśuddhā || <a class='ref vns' id='vns12.5' href='#vns12.5'>Verse 12.5</a></p>
<p><a class='ref sc' id='sc13' href='#sc13'>SC 13</a>so gāthalekha likhite guṇaarthayuktā yā kanya īdṛśa bhave mama tāṁ varethā |<br>
na mamārthu prākṛtajanena asaṁvṛtena yasyā guṇā kathayamī mama tāṁ varethā || <a class='ref vns' id='vns12.6' href='#vns12.6'>Verse 12.6</a></p>
<p><a class='ref sc' id='sc14' href='#sc14'>SC 14</a>yā rūpayauvanavarā na ca rūpamattā mātā svasā va yatha vartati maitracittā |<br>
tyāge ratā śramaṇabrāhmaṇadānaśīlā tāṁ tādṛśāṁ mama vadhūṁ varayasva tāta || <a class='ref vns' id='vns12.7' href='#vns12.7'>Verse 12.7</a></p>
<p><a class='ref sc' id='sc15' href='#sc15'>SC 15</a>yasyā na mānu na khilo na ca doṣamasti na ca śāṭhya īrṣya na ca māya na ujjubhraṣṭā |<br>
svapnāntare ’pi purūṣe na pare ’bhiraktā tuṣṭā svakena patinā śayate ’pramattā || <a class='ref vns' id='vns12.8' href='#vns12.8'>Verse 12.8</a></p>
<p><a class='ref sc' id='sc16' href='#sc16'>SC 16</a>na ca garvitā na pi ca uddhata na pragalbhā nirmāna mānavigatāpi ca ceṭibhūtā |<a class='ref vai' id='vai98' href='#vai98'>Vai 98</a><br>
na ca pānagṛddha na raseṣu na śabdagandhe nirlobhabhidhyavigatā svadhanena tuṣṭā || <a class='ref vns' id='vns12.9' href='#vns12.9'>Verse 12.9</a></p>
<p><a class='ref sc' id='sc17' href='#sc17'>SC 17</a>satye sthitā na pi ca cañcala naiva bhrāntā na ca uddhatonnatasthitā hirivastrachannā |<br>
na ca dṛṣṭimaṅgalaratā sada dharmayuktā kāyena vāca manasā sada śuddhabhāvā || <a class='ref vns' id='vns12.10' href='#vns12.10'>Verse 12.10</a></p>
<p><a class='ref sc' id='sc18' href='#sc18'>SC 18</a>na ca styānamiddhabahulā na ca mānamūḍhā mīmāṁsayukta sukṛtā sada dharmacārī |<br>
śvaśrau ca tasya śvaśure yatha śāstṛpremā dāsī kalatra jani yādṛśamātmaprema || <a class='ref vns' id='vns12.11' href='#vns12.11'>Verse 12.11</a></p>
<p><a class='ref sc' id='sc19' href='#sc19'>SC 19</a>śāstre vidhijña kuśalā gaṇikā yathaiva paścāt svapet prathamamutthihate ca śayyāta |<br>
maitrānuvarti akuhāpi ca mātṛbhūtā etādṛśīṁ mi nṛpate vadhukāṁ vṛṇīṣva || <a class='ref vns' id='vns12.12' href='#vns12.12'>Verse 12.12</a><br>
iti ||</p>
</blockquote>
<p><a class='ref sc' id='sc20' href='#sc20'>SC 20</a>atha khalu bhikṣavo rājā śuddhodana imā gāthā vācayitvā purohitamāmantrayate sma—gaccha tvaṁ mahābrāhmaṇa kapilavastumahānagare | sarvagṛhāṇyanupraviśya kanyā vyavalokaya | yasyā ete guṇāḥ saṁvidyante kṣatriyakanyāyā vā brāhmaṇakanyāyā vā vaiśyakanyāyā vā śūdrakanyāyā vā tāṁ kanyāmasmākaṁ prativedaya | tatkasmāddhetoḥ? na hi kumāraḥ kulārthiko na gotrārthikaḥ | guṇārthika eva kumāraḥ ||</p>
<p><a class='ref sc' id='sc21' href='#sc21'>SC 21</a>tasyāṁ ca velāyāmimāṁ gāthāmabhāṣata—</p>
<blockquote class='gatha'>
<p><a class='ref sc' id='sc22' href='#sc22'>SC 22</a>brāhmaṇīṁ kṣatriyāṁ kanyāṁ veśyāṁ śūdrīṁ tathaiva ca |<br>
yasyā ete guṇāḥ santi tāṁ me kanyāṁ pravedaya || <a class='ref vns' id='vns12.13' href='#vns12.13'>Verse 12.13</a></p>
<p><a class='ref sc' id='sc23' href='#sc23'>SC 23</a>na kulena na gotreṇa kumāro mama vismitaḥ |<br>
guṇe satye ca dharme ca tatrāsya ramate manaḥ || <a class='ref vns' id='vns12.14' href='#vns12.14'>Verse 12.14</a><br>
iti ||</p>
</blockquote>
<p><a class='ref sc' id='sc24' href='#sc24'>SC 24</a>atha khalu bhikṣavaḥ sa purohitastaṁ gāthālekhaṁ gṛhītvā kapilavastuni mahānagare gṛhādgṛhaṁ vyavalokayan gatvā hiṇḍan kanyāṁ paryeṣate sma | evaṁguṇayuktāmapaśyan (na caiva guṇayuktāṁ kanyāṁ) | so ’nupūrveṇa vicaran yena daṇḍapāṇeḥ śākyasya niveśanaṁ tenopasaṁkrāmat | sa taṁ niveśanaṁ praviṣṭo ’drākṣīt kanyāmabhirūpāṁ prāsādikāṁ darśanīyāṁ paramayā śubhavarṇapuṣkaratayā samanvāgatāṁ nātidīrghāṁ nātihrasvāṁ nātisthūlāṁ nātikṛśāṁ nātigaurāṁ nātikṛṣṇāṁ prathamayauvanāvasthāṁ strīratnamiva khyāyamānām |</p>
<p><a class='ref sc' id='sc25' href='#sc25'>SC 25</a><a class='ref vai' id='vai99' href='#vai99'>Vai 99</a>atha sā dārikā purohitasya caraṇau gṛhītvā evamāha—kena te mahābrāhmaṇa kāryam?</p>
<p><a class='ref sc' id='sc26' href='#sc26'>SC 26</a>purohita āha—</p>
<blockquote class='gatha'>
<p><a class='ref sc' id='sc27' href='#sc27'>SC 27</a>śuddhodanasya tanayaḥ paramābhirūpo dvātriṁśalakṣaṇadharo guṇatejayuktaḥ |<br>
teneti gātha likhitā guṇaye vadhūnāṁ yasyā guṇāsti hi ime sa hi tasya patnī || <a class='ref vns' id='vns12.15' href='#vns12.15'>Verse 12.15</a></p>
</blockquote>
<p><a class='ref sc' id='sc28' href='#sc28'>SC 28</a>sa tasyāstaṁ lekhamupanāmayati sma ||</p>
<p><a class='ref sc' id='sc29' href='#sc29'>SC 29</a>atha sā dārikā taṁ gāthālekhaṁ vācayitvā smitamupadarśya taṁ purohitaṁ gāthayādhyabhāṣat—</p>
<blockquote class='gatha'>
<p><a class='ref sc' id='sc30' href='#sc30'>SC 30</a>mahyeti brāhmaṇa guṇā anurūpa sarve so me patirbhavatu saumya surūparūpaḥ |<br>
bhaṇahi kumāru yadi kārya ma hū vilamba mā hīnaprākṛtajanena bhaveya vāsaḥ || <a class='ref vns' id='vns12.16' href='#vns12.16'>Verse 12.16</a><br>
iti ||</p>
</blockquote>
<p><a class='ref sc' id='sc31' href='#sc31'>SC 31</a>atha sa khalu purohito rājānaṁ śuddhodanamupasaṁkramyaiva tamarthamārocayati sma—dṛṣṭā mayā deva kanyā yā kumārasyānurūpā syāt | āha—kasyāsau? āha—daṇḍapāṇerdeva śākyasya duhitā ||</p>
<p><a class='ref sc' id='sc32' href='#sc32'>SC 32</a>atha rājñaḥ śuddhodanasyaitadabhavat—durāsadaḥ kumāraḥ śubhādhimuktaśca | prāyeṇa ca mātṛgrāmo ’saṁvidyamānaguṇo ’pi guṇānāmātmani prajānīte | yannvahamaśokabhāṇḍakāni kārayeyam, yāni kumāraḥ sarvadārikābhyo ’nuprayacchet | tatra yasyāṁ dārikāyāṁ kumārasya cakṣurabhiniveśyati, tāṁ kumārasya varayiṣyāmīti ||</p>
<p><a class='ref sc' id='sc33' href='#sc33'>SC 33</a>atha khalu rājā śuddhodano ’śokabhāṇḍāni kārayati sma suvarṇamayāni rūpyamayāni nānāratnamayāni | kārayitvā ca kapilavastuni mahānagare ghaṇṭāghoṣaṇāṁ kārayāmāsa—saptame divase kumāro darśanaṁ dāsyati, aśokabhāṇḍakāni ca dārikābhyo viśrāṇayiṣyati | tatra sarvadārikābhiḥ saṁsthāgāre saṁnipatitavyamiti ||</p>
<p><a class='ref sc' id='sc34' href='#sc34'>SC 34</a>iti hi bhikṣavaḥ saptame divase bodhisattvaḥ saṁsthāgāramupasaṁkramya bhadrāsane nyaṣīdat | rājāpi śuddhodano ’dṛśyapuruṣān sthāpayati sma—yasyāṁ dārikāyāṁ kumārasya cakṣuḥ saṁniviśet, tāṁ mamārocayadhvamiti ||</p>
<p><a class='ref sc' id='sc35' href='#sc35'>SC 35</a>iti hi bhikṣavo yāvantyaḥ kapilavastuni mahānagare dārikāstāḥ sarvā yena saṁsthāgāro yena ca bodhisattvastenopasaṁkrāman bodhisattvasya darśanāya aśokabhāṇḍakāni ca pratigṛhītum ||</p>
<p><a class='ref sc' id='sc36' href='#sc36'>SC 36</a><a class='ref vai' id='vai100' href='#vai100'>Vai 100</a>iti hi bhikṣavo bodhisattvo yathāgatābhyastābhyo dārikābhyo ’śokabhāṇḍakānyanuprayacchati sma | tāśca dārikā na śaknuvanti sma bodhisattvasya śriyaṁ tejaśca soḍhum | tā aśokabhāṇḍakāni gṛhītvā śīghraṁ śīghrameva prakrāmanti sma ||</p>
<p><a class='ref sc' id='sc37' href='#sc37'>SC 37</a>atha daṇḍapāṇeḥ śākyasya duhitā gopā nāma śākyakanyā, sā dāsīgaṇaparivṛtā puraskṛtā yena saṁsthāgāro yena ca bodhisattvastenopasaṁkrāmat | upasaṁkramyaikānte ’sthāt bodhisattvamanimeṣābhyāṁ nayanābhyāṁ prekṣamāṇā | tadyadā bodhisattvena sarvāṇyaśokabhāṇḍāni dattāni, tadā sā bodhisattvamupasaṁkramya prahasitavadanā bodhisattvamevamāha—kumāra kiṁ te mayāpanītaṁ yastvaṁ māṁ vimānayasi?</p>
<p><a class='ref sc' id='sc38' href='#sc38'>SC 38</a>āha—nāhaṁ tvāṁ vimānayāmi, api tu khalu punastvamabhipaścādāgateti | sa tasyai cānekaśatasahasramūlyamaṅgulīyakaṁ nirmucya prādāt ||</p>
<p><a class='ref sc' id='sc39' href='#sc39'>SC 39</a>sā prāha—idamahaṁ kumāra tavāntikādarhāmi? āha—imāni madīyānyābharaṇāni, gṛhyatām | sā āha—na vayaṁ kumāraṁ vyalaṁkariṣyāmaḥ? alaṁkariṣyāmo vayaṁ kumāram | ityuktvā sā kanyā prakrāmat ||</p>
<p><a class='ref sc' id='sc40' href='#sc40'>SC 40</a>tatastairguhyapuruṣai rājānaṁ śuddhodanamupasaṁkramyaiṣa vṛttānto nivedito ’bhūt—deva daṇḍapāṇeḥ śākyasya duhitā gopā nāma śākyakanyā, tasyāṁ kumārasya cakṣurniviṣṭam, muhūrtaṁ ca tayoḥ saṁlāpo ’bhūt ||</p>
<p><a class='ref sc' id='sc41' href='#sc41'>SC 41</a>ityetatkhalu vacanaṁ śrutvā rājā śuddhodano daṇḍapāṇeḥ śākyasya purohitaṁ dautyena preṣayati sma—yā te duhitā, sā mama kumārasya pradīyatāmiti ||</p>
<p><a class='ref sc' id='sc42' href='#sc42'>SC 42</a>daṇḍapāṇirāha—ārya kumāro gṛhe sukhasaṁvṛddhaḥ | asmākaṁ cāyaṁ kuladharmaḥ śilpajñasya kanyā dātavyā nāśilpajñasyeti | kumāraśca na śilpajño nāsidhanuṣkalāpayuddhasālambhavidhijñaḥ | tatkathamaśilpajñāyāhaṁ duhitaraṁ dāsyāmi?</p>
<p><a class='ref sc' id='sc43' href='#sc43'>SC 43</a>ityetacca rājñaḥ prativeditam | tato rājña etadabhavat—dvirapīdamahaṁ sahadharmeṇa coditaḥ | yadāpi mayoktaṁ kasmācchākyakumārāḥ kumārasyopasthānāya nāgacchantīti tadāpyahamabhihitaḥ—kiṁ vayaṁ maṇḍakasyopasthānaṁ kariṣyāma iti | etarhyapyevamiti pradhyāyanniṣaṇṇo ’bhūt ||</p>
<p><a class='ref sc' id='sc44' href='#sc44'>SC 44</a>bodhisattvaścainaṁ vṛttāntamaśroṣīt | śrutvā ca yena rājā śuddhodanastenopasaṁkrāmat | upasaṁkramyaivamāha—deva kimidaṁ dīnamanāstiṣṭhasi?</p>
<p><a class='ref sc' id='sc45' href='#sc45'>SC 45</a>rājā āha—alaṁ te kumāra anena |</p>
<p><a class='ref sc' id='sc46' href='#sc46'>SC 46</a>kumāra āha—deva sarvathā tāvadavaśyabhevamākhyātavyam | yāvattrirapi bodhisattvo rājānaṁ śuddhodanaṁ paripṛcchati sma ||</p>
<p><a class='ref sc' id='sc47' href='#sc47'>SC 47</a><a class='ref vai' id='vai101' href='#vai101'>Vai 101</a>tato rājā śuddhodano bodhisattvāya tāṁ prakṛtimārocayati sma | tāṁ śrutvā bodhisattva āha—deva asti punariha nagare kaścidyo mayā sārdhaṁ samarthaḥ śilpena śilapamupadarśayitum?</p>
<p><a class='ref sc' id='sc48' href='#sc48'>SC 48</a>tato rājā śuddhodanaḥ prahasitavadano bodhisattvamevamāha—śakyasi punastvaṁ putra śilpamupadarśayitum? sa āha—bāḍhaṁ śakyāmi deva | tena hi saṁnipātyantāṁ sarvaśilpajñāḥ, yeṣāṁ purataḥ svaṁ śilpamupadarśayiṣyāmi ||</p>
<p><a class='ref sc' id='sc49' href='#sc49'>SC 49</a>tato rājā śuddhodanaḥ kapilavastuni mahānagaravare ghaṇṭāghoṣaṇāṁ kārayati sma—saptame divase kumāraḥ svaṁ śilpamupadarśayati | tatra sarvaśilpajñaiḥ saṁnipatitavyam ||</p>
<p><a class='ref sc' id='sc50' href='#sc50'>SC 50</a>tatra saptame divase pañcamātrāṇi śākyakumāraśatāni saṁnipatitānyabhūvan | daṇḍapāṇeśca śākyasya duhitā gopā nāma śākyakanyā jayapatākā sthāpitābhūt—yo vā atra asidhanuṣkalāpayuddhasālambheṣu jeṣyati, tasyaiṣā bhaviṣyatīti ||</p>
<p><a class='ref sc' id='sc51' href='#sc51'>SC 51</a>tatra sarvapurato devadattaḥ kumāro nagarādabhiniṣkrāmati sma | śvetaśca hastī mahāpramāṇo bodhisattvasyārthe nagaraṁ praveśyate sma | tatra devadattaḥ kumāra īrṣyayā ca śākyabalamadena ca mattaḥ | sa taṁ hastināgaṁ vāmena pāṇinā śuṇḍāyāṁ gṛhītvā dakṣiṇena pāṇinā capeṭayā ekaprahāreṇaiva hato ’bhūt ||</p>
<p><a class='ref sc' id='sc52' href='#sc52'>SC 52</a>tasyānantaraṁ sundaranandakumāro ’bhiniṣkrāmati sma | so ’drākṣīttaṁ hastināgaṁ nagaradvāre hatam | dṛṣṭvā ca paryapṛcchat—kenāyaṁ hata iti | tatra mahājanakāya āha—devadatteneti | sa āha—aśobhanamidaṁ devadattasya | sa taṁ hastināgaṁ lāṅgūle gṛhītvā nagaradvārādapakarṣati sma ||</p>
<p><a class='ref sc' id='sc53' href='#sc53'>SC 53</a>tadanantaraṁ bodhisattvo rathābhirūḍho ’bhiniṣkrāmati sma | adrākṣīdbodhisattvastaṁ hastinaṁ hatam | dṛṣṭvā ca paryapṛcchat—kenāyaṁ hata iti | āhuḥ—devadatteneti | āha—aśobhanaṁ devadattasya | kena punarasmānnagaradvārādapakarṣita iti | āhuḥ—sundaranandeneti | āha—śobhanamidaṁ sundaranandasya | kiṁ tu mahākāyo ’yaṁ sattvaḥ | so ’yaṁ klinnaḥ sarvanagaraṁ daurgandhena sphuriṣyatīti ||</p>
<p><a class='ref sc' id='sc54' href='#sc54'>SC 54</a>tataḥ kumāro rathasya evaikaṁ pādaṁ bhūmau prasārya pādāṅguṣṭhena taṁ hastināgaṁ lāṅgūle gṛhitvā sapta prākārān sapta ca parikhānatikramya bahirnagarasya krośamātre prakṣipati sma | yatra va pradeśe sa hastī patitastasmin pradeśe mahadbilaṁ saṁvṛttaṁ yatsāṁprataṁ hastigartetyabhidhīyate ||</p>
<p><a class='ref sc' id='sc55' href='#sc55'>SC 55</a>tatra devamanujāḥ śatasahasrāṇi hāhākārakilakilāprakṣveḍitaśatasahasrāṇi prāmuñcan | cailavikṣepāṁścākārṣuḥ | gaganatalagatāśca devaputrā ime gāthe ’bhāṣanta—</p>
<blockquote class='gatha'>
<p><a class='ref sc' id='sc56' href='#sc56'>SC 56</a>yatha mattagajendragatīnāṁ pādāṅguṣṭhatalena gajendram |<br>
sapta purāparikhā atikramya kṣiptu bahiḥ svapurātu ayaṁ hi || <a class='ref vns' id='vns12.17' href='#vns12.17'>Verse 12.17</a></p>
<p><a class='ref sc' id='sc57' href='#sc57'>SC 57</a><a class='ref vai' id='vai102' href='#vai102'>Vai 102</a>niḥsaṁśayameṣa sumedhā mānabalena samucchritakāyān |<br>
saṁsārapurātu bahirdhā eka kṣapiṣyati prajñabalena || <a class='ref vns' id='vns12.18' href='#vns12.18'>Verse 12.18</a></p>
</blockquote>
<p><a class='ref sc' id='sc58' href='#sc58'>SC 58</a>iti hi pañcamātrāṇi śākyakumāraśatāni nagarānniṣkamya yenānyatamaḥ pṛthivīpradeśo yatra śākyakumārāḥ śilpamupadarśayanti sma tenopasaṁkrāman | rājāpi śuddhodano mahallakamahallakāśca śākyā mahāṁśca janakāyo yenāsau pṛthivīpradeśastenopasaṁkrāman bodhisattvasya cānyeṣāṁ ca śākyakumārāṇāṁ śilpaviśeṣaṁ draṣṭukāmāḥ ||</p>
<p><a class='ref sc' id='sc59' href='#sc59'>SC 59</a>tatra ādita eva ye śākyakumārā lipyāṁ paṭuvidhijñāste bodhisattvena sārdhaṁ lipiṁ viśeṣayanti sma | tatra taiḥ śākyairviśvāmitra ācāryaḥ sākṣī sthāpito ’bhūt—sa tvaṁ vyavalokaya katamo ’tra kumāro lipijñāne viśiṣyate yadi vā lekhyato yadi vā bahulipiniryāṇataḥ | atha viśvāmitra ācāryaḥ pratyakṣo bodhisattvasya lipijñāne smitamupadarśayannime gāthe ’bhāṣata—</p>
<blockquote class='gatha'>
<p><a class='ref sc' id='sc60' href='#sc60'>SC 60</a>manuṣyaloke ’tha ca devaloke gandharvaloke ’pyasurendraloke |<br>
yāvanti kecillipi sarvaloke tatraiṣa pāraṁgatu śuddhasattvaḥ || <a class='ref vns' id='vns12.19' href='#vns12.19'>Verse 12.19</a></p>
<p><a class='ref sc' id='sc61' href='#sc61'>SC 61</a>nāmāpi yūyaṁ ca ahaṁ ca teṣāṁ lipīna jānāma na cākṣarāṇām |<br>
yānyeṣa jānāti manuṣyacandro ahamatra pratyakṣu vijeṣyate ’yam || <a class='ref vns' id='vns12.20' href='#vns12.20'>Verse 12.20</a></p>
</blockquote>
<p><a class='ref sc' id='sc62' href='#sc62'>SC 62</a>śākyā āhuḥ—viśiṣyatāṁ tāvatkumāro lipijñāne | saṁkhyājñāne kumāro viśeṣayitavyo jijñāsyaśca | tatrārjuno nāma śākyagaṇako mahāmātraḥ saṁkhyāgaṇanāsu pāraṁgataḥ, sa sākṣī sthāpito ’bhūt—sa tvaṁ vyavalokaya katamo ’tra kumāro viśiṣyate saṁkhyājñānata iti | tatra bodhisattvaścoddiśati sma, ekaśca śākyakumāro nikṣipati sma, na ca pariprāpayati sma | bodhisattvasyaika dvau trayaścatvāraḥ pañcadaśa viṁśattriṁśaccatvāriṁśatpañcāśacchataṁ yāvatpañcāpi śākyakumāraśatāni yugapatkāle nikṣipanti sma, na ca pariprāpayanti sma | tato bodhisattva āha—uddiśata yūyam, ahaṁ nikṣepsyāmīti | tatraikaśākyakumāro bodhisattvasyoddiśati sma, na ca pariprāpayati sma | dvāvapi trayo ’pi pañcāpi daśāpi viṁśatyapi triṁśadapi catvāriṁśadapi pañcāśadapi yāvatpañcāpi śākyakumāraśatāni yugapaduddiśanti sma | na ca pariprāpayanti sma bodhisattvasya nikṣipataḥ ||</p>
<p><a class='ref sc' id='sc63' href='#sc63'>SC 63</a>bodhisattva āha—alamalamanena vivādena | sarva idānīmekībhūtvā mamoddiśata, ahaṁ nikṣepsyāmīti | tatra pañcamātrāṇi śākyakumāraśatānyekavacanodāhāreṇāpūrvacaritaṁ samuddiśanti sma, bodhisattvaścāsaṁmūḍho nikṣipati sma | evamaparyantāḥ sarvaśākyakumārāḥ, atha paryantaśca bodhisattvaḥ ||</p>
<p><a class='ref sc' id='sc64' href='#sc64'>SC 64</a>tato ’rjuno gaṇakamahāmātra āścaryaprāpta ime gāthe ’bhāṣata—</p>
<blockquote class='gatha'>
<p><a class='ref sc' id='sc65' href='#sc65'>SC 65</a>jñānasya śīghratā sādhu buddhe saṁparipṛcchatā |<br>
pañcamātraśatānyete dhiṣṭhitā gaṇanāpathe || <a class='ref vns' id='vns12.21' href='#vns12.21'>Verse 12.21</a></p>
<p><a class='ref sc' id='sc66' href='#sc66'>SC 66</a><a class='ref vai' id='vai103' href='#vai103'>Vai 103</a>īdṛśī ca iyaṁ prajñā buddhirjñānaṁ smṛtirmatiḥ |<br>
adyāpi śikṣate cāyaṁ gaṇitaṁ jñānasāgaraḥ || <a class='ref vns' id='vns12.22' href='#vns12.22'>Verse 12.22</a></p>
</blockquote>
<p><a class='ref sc' id='sc67' href='#sc67'>SC 67</a>tataḥ sarvaśākyagaṇa āścaryaprāptaḥ paramavismayāpanno ’bhūt | ekakaṇṭhāścemāṁ vācamabhāṣanta—jayati jayati bhoḥ sarvārthasiddhaḥ kumāraḥ | sarve cāsanebhya utthāya kṛtāñjalipuṭā bhūtvā bodhisattvaṁ namaskṛtya rājānaṁ śuddhodanametadavocan—lābhāste mahārāja paramasulabdhāḥ, yasya te putra evaṁ śīghralaghujavacapalaparipṛcchāpratibhāna iti ||</p>
<p><a class='ref sc' id='sc68' href='#sc68'>SC 68</a>atha sa rājā śuddhodano bodhisattvamevamāha—śakyasi putra arjunena gaṇakamahāmātreṇa sārdhaṁ saṁkhyājñānakauśalyagaṇanāgatimanupraveṣṭum? tena hi gaṇyatām | athārjuno gaṇakamahāmātro bodhisattvamevamāha—jānīṣe tvaṁ kumāra koṭiśatottarāṁ nāma gaṇanāgatim? bodhisattva āha—śakyāmi deva | āha—jānāmyaham | āha—kathaṁ punaḥ koṭiśatottarā gaṇanāgatiranupraveṣṭavyā? bodhisattva āha—śataṁ koṭīnāmayutaṁ nāmocyate | śatamayutānāṁ niyuto nāmocyate | śataṁ niyutānāṁ kaṅkaraṁ nāmocyate | śataṁ kaṅkarāṇāṁ vivaraṁ nāmocyate | śataṁ vivarāṇāmakṣobhyaṁ nāmocyate | śatamakṣobhyāṇāṁ vivāhaṁ nāmocyate | śataṁ vivāhānāmutsaṅgaṁ nāmocyate | śatamutsaṅgānāṁ bahulaṁ nāmocyate | śataṁ bahulānāṁ nāgabalaṁ nāmocyate | śataṁ nāgabalānāṁ tiṭilambhaṁ nāmocyate | śataṁ tiṭilambhānāṁ vyavasthānaprajñaptirnāmocyate | śataṁ vyavasthānaprajñaptīnāṁ hetuhilaṁ nāmocyate | śataṁ hetuhilānāṁ karakurnāmocyate | śataṁ karakūṇāṁ hetvindriyaṁ nāmocyate | śataṁ hetvindriyāṇāṁ samāptalambhaṁ nāmocyate | śataṁ samāptalambhānāṁ gaṇanāgatirnāmocyate | śataṁ gaṇanāgatīnāṁ niravadyaṁ nāmocyate | śataṁ niravadyānāṁ mudrābalaṁ nāmocyate | śataṁ mudrābalānāṁ sarvabalaṁ nāmocyate | śataṁ sarvabalānāṁ visaṁjñāgatī nāmocyate | śataṁ visaṁjñāgatīnāṁ sarvasaṁjñā nāmocyate | śataṁ sarvasaṁjñānāṁ vibhūtaṁgamā nāmocyate | śataṁ vibhūtaṁgamānāṁ tallakṣaṇaṁ nāmocyate | iti hi tallakṣaṇagaṇanayā sumerūparvatarājo lakṣanikṣepakriyayā parikṣayaṁ gacchet | ato ’pyuttari dhvajāgravatī nāma gaṇanā, yasyāṁ gaṇanāyāṁ gaṅgānadīvālikāsamā lakṣanikṣepakriyayā parikṣayaṁ gaccheyuḥ | ato ’pyuttari dhvajāgraniśāmaṇī nāma gaṇanā | ato ’pyuttari vāhanaprajñaptirnāma | ato ’pyuttari iṅgā nāma | ato ’pyuttari kuruṭu nāma | ato ’pyuttari kuruṭāvi nāma | ato ’pyuttari sarvanikṣepā nāma gaṇanā, yasyāṁ gaṇanāyāṁ daśa gaṅgānadīvālikāsamā lakṣanikṣepakriyayā parikṣayaṁ gaccheyuḥ | ato ’pyuttari agrasārā nāma gaṇanā, yatra koṭīśataṁ gaṅgānadīvālikāsamā lakṣanikṣepāḥ parikṣayaṁ gaccheyuḥ | ato ’pyuttari paramāṇurajaḥpraveśānugatānāṁ gaṇanā, yatra tathāgataṁ sthāpayitvā bodhimaṇḍavarāgragataṁ ca sarvaṁdharmābhiṣekābhimukhaṁ bodhisattvaṁ nānyaḥ kaścitsattvaḥ sattvanikāye saṁvidyate ya etāṁ gaṇanāṁ prajānāti anyatrāhaṁ vā yo vā syānmādṛśaḥ | evaṁ caramabhāviko viniṣkrāntagṛhavāso bodhisattvaḥ ||</p>
<p><a class='ref sc' id='sc69' href='#sc69'>SC 69</a><a class='ref vai' id='vai104' href='#vai104'>Vai 104</a>arjuno ’vocat—kathaṁ kumāra paramāṇurajaḥpraveśagaṇanānupraveṣṭavyā? bodhisattva āha—sapta paramāṇurajāṁsyaṇuḥ | saptāṇavastrutiḥ | saptatruterekaṁ vātāyanarajaḥ | sapta vātāyanarajāṁsyekaṁ śaśarajaḥ | sapta śaśarajāṁsyekameḍakarajaḥ | saptaiḍakarajāṁsyekaṁ gorajaḥ | sapta gorajāṁsyekaṁ likṣārajaḥ | sapta likṣāḥ sarṣapaḥ | saptasarṣapādyavaḥ | saptayavādaṅgulīparva | dvādaśāṅgulīparvāṇi vitastiḥ | dve vitastī hastaḥ | catvāro hastā dhanuḥ | dhanuḥsahasraṁ mārgadhvajākrośaḥ | catvāraḥ krośā yojanam | tatra ko yuṣmākaṁ yojanapiṇḍaṁ prajānāti? kiyanti tāni paramāṇurajāṁsi bhavanti? arjuno ’vocat—ahameva tāvatkumāra saṁmohamāpannaḥ, kimaṅga punarye cānye ’lpabuddhayaḥ | nirdiśatu kumāro yojanapiṇḍaṁ kiyanti tāni paramāṇurajāṁsi bhavantīti | bodhisattvo ’vocat—tatra yojanapiṇḍaḥ paramāṇurajasāṁ paripūrṇamakṣobhyanayutamekaṁ triṁśacca koṭīnayutaśatasahasrāṇi ṣaṣṭiśca koṭīśatāni dvātriṁśatiśca koṭyaḥ pañca ca daśaśatasahasrāṇi dvādaśa ca sahasrāṇi etāvān yojanapiṇḍaḥ paramāṇurajonikṣepasya | anena praveśenāyaṁ jambudvīpaḥ saptayojanasahasrāṇi | godānīyo ’ṣṭau yojanasahasrāṇi | pūrvavideho nava yojanasahasrāṇi | uttarakurudvīpo daśayojanasahasrāṇi | anena praveśenemaṁ cāturdvīpakaṁ lokadhātūṁ pramukhaṁ kṛtvā paripūrṇakoṭīśataṁ cāturdvīpakānāṁ lokadhātūnāṁ yatra koṭīśataṁ mahāsamudrāṇām, koṭīśataṁ cakravālamahācakravālānām, koṭīśataṁ sumerūṇāṁ parvatarajānām, koṭīśataṁ caturmahārājikānāṁ devānām, koṭīśataṁ trayatriṁśānām, koṭīśataṁ yāmānām, koṭīśataṁ tuṣitānām, koṭīśataṁ nirmāṇaratīnām, koṭīśataṁ paranirmitavaśavartīnām, koṭīśataṁ brahmakāyikānām, koṭīśataṁ brahmapurohitānām, koṭīśataṁ brahmapārṣadyānām, koṭīśataṁ mahābrahmāṇām, koṭīśataṁ parīttābhānām, koṭīśataṁ apramāṇābhānām, koṭīśataṁ ābhāsvarāṇām, koṭīśataṁ parīttaśubhānām, koṭīśataṁ apramāṇaśubhānām, koṭīśataṁ śubhakṛtsnānām, koṭīśataṁ anabhrakāṇām, koṭīśataṁ puṇyaprasavānām, koṭīśataṁ bṛhatphalānām, kīṭīśataṁ asaṁjñisattvānām, koṭīśataṁ abṛhānām, koṭīśataṁ atapānām , koṭīśataṁ sudṛśānām, koṭīśataṁ sudarśanānām, koṭīśataṁ akaniṣṭhānāṁ devānām | ayamucyate trisāhasramahāsāhasralokadhāturvipulaśca vistīrṇaśca | sa yāvanti yojanaśatāni (paramāṇurajāṁsi trisāhasramahāsāhasralokadhātau) yāvanti yojanasahasrāṇi, yāvanti yojanakoṭayaḥ, yāvanti yojananayutāni …peyālaṁ…yāvadyāvanto yojanāgrasārā gaṇanāḥ | kiyantyetāni paramāṇurajāṁsi ityāha | saṁkhyāgaṇanā vyativṛttā hyeṣāṁ gaṇanānāṁ taducyate ’saṁkhyeyamiti | ato ’saṁkhyeyatamāni paramāṇurajāṁsi yāni trisāhasramahāsāhasralokadhātau bhavanti ||</p>
<p><a class='ref sc' id='sc70' href='#sc70'>SC 70</a>asmin khalu punargaṇanāparivarte bodhisattvena nirdiśyamāne arjuno gaṇakamahāmātraḥ sarvaśca śākyagaṇastuṣṭa udagra āttamanāḥ pramudita āścaryādbhutaprāpto ’bhūt | te sarva ekaikairvastraiḥ sthitā abhūvan | pariśiṣṭairvastrābharaṇairbodhisattvamabhichādayanti sma ||</p>
<p><a class='ref sc' id='sc71' href='#sc71'>SC 71</a><a class='ref vai' id='vai105' href='#vai105'>Vai 105</a>atha khalvarjuno gaṇakamahāmātra ime gāthe ’bhāṣata—</p>
<blockquote class='gatha'>
<p><a class='ref sc' id='sc72' href='#sc72'>SC 72</a>koṭīśataṁ ca ayutā nayutāstathaiva niyutānu kaṅkaragatī tatha bimbarāśca |<br>
akṣobhiṇī paramajñānu na me ’styato ’rtha—mata uttare gaṇanamapratimasya jñānam || <a class='ref vns' id='vns12.23' href='#vns12.23'>Verse 12.23</a></p>
</blockquote>
<p><a class='ref sc' id='sc73' href='#sc73'>SC 73</a>api ca bhoḥ śākyāḥ—</p>
<blockquote class='gatha'>
<p><a class='ref sc' id='sc74' href='#sc74'>SC 74</a>trisāhasri rajāśrayantakā tṛṇavana oṣadhiyo jalasya bindūn |<br>
huṁkāreṇa nyaseya ekinaiṣo ko puni vismayu pañcabhiḥ śatebhiḥ || <a class='ref vns' id='vns12.24' href='#vns12.24'>Verse 12.24</a></p>
</blockquote>
<p><a class='ref sc' id='sc75' href='#sc75'>SC 75</a>tatra devamanujāḥ śatasahasrāṇi hāhākārakilikilāprakṣveḍitaśatasahasrāṇi prāmuñcan | gaganatalagatāśca devaputrā imā gāthā abhāṣanta—</p>
<blockquote class='gatha'>
<p><a class='ref sc' id='sc76' href='#sc76'>SC 76</a>yāvanta sattva nikhilena triyadhvayuktāḥ cittāni caitasikasaṁjñi vitarkitāni |<br>
hīnāḥ praṇīta tatha saṁkṣipavikṣipā ye ekasmi cittaparivarti prajāni sarvān || <a class='ref vns' id='vns12.25' href='#vns12.25'>Verse 12.25</a></p>
</blockquote>
<p><a class='ref sc' id='sc77' href='#sc77'>SC 77</a>iti hi bhikṣavo ’bhibhūtāḥ sarve śākyakumārā abhūvan | bodhisattva eva viśiṣyate | tadanantaraṁ laṅghite plavite javite sarvatra bodhisattva eva viśiṣyate sma | gaganatalagatāśca devaputrā imāṁ gāthāmabhāṣanta—</p>
<blockquote class='gatha'>
<p><a class='ref sc' id='sc78' href='#sc78'>SC 78</a>vratatapasaguṇena saṁyamena kṣamadamamaitrabalena kalpakoṭyaḥ |<br>
atha kṛtulaghukāyacittanetā tasya javasya viśeṣatāṁ śṛṇotha || <a class='ref vns' id='vns12.26' href='#vns12.26'>Verse 12.26</a></p>
<p><a class='ref sc' id='sc79' href='#sc79'>SC 79</a>iha gṛhagata yuṣme paśyathā sattvasāram api ca daśasu dikṣū gacchate ’yaṁ kṣaṇena |<br>
aparimitajinānāṁ pūjanāmeṣa kurvan maṇikanakavicitrairlokadhātuṣvanantā || <a class='ref vns' id='vns12.27' href='#vns12.27'>Verse 12.27</a></p>
<p><a class='ref sc' id='sc80' href='#sc80'>SC 80</a>na ca puna gati āgatiṁ ca asyā yūyaṁ prajānatha tāvadṛddhiprāpto |<br>
ko ’tra javiti vismayo janeyā asadṛśa eṣa karotha gauravo ’smin || <a class='ref vns' id='vns12.28' href='#vns12.28'>Verse 12.28</a></p>
</blockquote>
<p><a class='ref sc' id='sc81' href='#sc81'>SC 81</a>evaṁ kṛtvā bodhisattva eva viśiṣyate sma ||</p>
<p><a class='ref sc' id='sc82' href='#sc82'>SC 82</a>tatra śākyā āhuḥ—yuddheṣu tāvatkumāro viśeṣayitavyo jijñāsyaśca | tatra bodhisattva ekānte sthito ’bhūt | tāni ca pañcamātrāṇi śākyakumāraśatāni yugapadyudhyanti sma ||</p>
<p><a class='ref sc' id='sc83' href='#sc83'>SC 83</a><a class='ref vai' id='vai106' href='#vai106'>Vai 106</a>iti hi dvātriṁśacchākyakumārāḥ sālambhāya sthitāḥ | tadā nandaścānandaśca bodhisattvamabhigatau sālambhāya | tau samanantaraṁ spṛṣṭāveva bodhisattvena pāṇinā | tau bodhisattvasya balaṁ tejaścāsahamānau dharaṇītale prapatitāvabhūtām | tadanantaraṁ devadattaḥ kumāro garvitaśca mānī ca balavāneva tabdhaḥ śākyamānena ca tabdho bodhisattvena sārdhaṁ vispardhamānaḥ sarvāvantaṁ raṅgamaṇḍalaṁ pradakṣiṇīkṛtya vikrīḍamāno bodhisattvamabhipatati sma | atha bodhisattvo ’saṁbhrānta evātvaran dakṣiṇena pāṇinā salīlaṁ devadattaṁ kumāraṁ gṛhītvā trirgaganatale parivartya mānanigrahārthamavihiṁsābuddhyā maitreṇa cittena dharaṇītale nikṣipati sma | na cāsya kāyaṁ vyābādhate sma ||</p>
<p><a class='ref sc' id='sc84' href='#sc84'>SC 84</a>tato bodhisattvo ’pyāha—alamalamanena vivādena | sarva eva ekībhūtvā idānīṁ sālambhāyāgacchateti ||</p>
<p><a class='ref sc' id='sc85' href='#sc85'>SC 85</a>atha te sarve harṣitā bhūtvā bodhisattvamabhinipatitāḥ | te samanantaraspṛṣṭā bodhisattvena bodhisattvasya śriyaṁ tejaśca kāyabalaṁ sthāmaṁ cāsahamānāḥ spṛṣṭamātrā eva bodhisattvena dharaṇitale prāpatan | tatra marūnmanujaśatasahasrāṇi hīhīkārakilakilāprakṣveḍitaśatasahasrāṇyakārṣuḥ | gaganatalagatāśca devaputrā mahāntaṁ puṣpavarṣamabhipravṛṣyaikasvareṇemāṁ gāthāmabhāṣanta—</p>
<blockquote class='gatha'>
<p><a class='ref sc' id='sc86' href='#sc86'>SC 86</a>yāvanta sattvanayutā daśasū diśāsu te duṣṭamallamahanagnasamā bhaveyuḥ |<br>
ekakṣaṇena nipateyu nararṣabhasya saṁspṛṣṭamātra nipateyu kṣitītalesmiṁ || <a class='ref vns' id='vns12.29' href='#vns12.29'>Verse 12.29</a></p>
<p><a class='ref sc' id='sc87' href='#sc87'>SC 87</a>merūḥ sumeru tatha vajrakacakravālāḥ ye cānya parvata kvaciddaśasū diśāsu |<br>
pāṇibhya gṛhya masicūrṇanibhāṁ prakuryāt ko vismayo manujaāśrayake asāre || <a class='ref vns' id='vns12.30' href='#vns12.30'>Verse 12.30</a></p>
<p><a class='ref sc' id='sc88' href='#sc88'>SC 88</a>eṣo drumendrapravare mahaduṣṭamallaṁ māraṁ sasainyasabalaṁ sahayaṁ dhvajāgre |<br>
maitrībalena vinihatya hi kṛṣṇabandhuṁ yāvat spṛśiṣyati anuttarabodhi sāntam || <a class='ref vns' id='vns12.31' href='#vns12.31'>Verse 12.31</a><br>
iti ||</p>
</blockquote>
<p><a class='ref sc' id='sc89' href='#sc89'>SC 89</a>evaṁ kṛtvā bodhisattva eva viśiṣyate sma ||</p>
<p><a class='ref sc' id='sc90' href='#sc90'>SC 90</a>atha daṇḍapāṇiḥ śākyakumārānetadavocat—jijñāsitamidaṁ dṛṣṭaṁ ca | hantedānīmiṣukṣepamupadarśayateti | tatra ānandasya dvayoḥ krośayorayasmayī bherī lakṣaṁ sthāpitābhūt | asyānantaraṁ devadattasya caturṣu krośeṣvayasmayī bherī sthāpitābhūt | daṇḍapāṇeryojanadvaye ’yasmayī bherī sthāpitābhūt | <a class='ref vai' id='vai107' href='#vai107'>Vai 107</a> bodhisattvasya daśasu krośeṣvayasmayī bherī sthāpitābhūt | tasyānantaraṁ sapta tālā ayasmayī varāhapratimā yantrayuktā sthāpitābhūt | tatrānandena dvābhyāṁ krośābhyāṁ bheryāhatābhūt, tatottari na śaknoti sma | devadattena catuḥkrośasthā bheryāhatābhūt, nottari śaknoti sma | sundaranandena ṣaṭkrośasthā bheryāhatābhūt, nottari śaknoti sma | daṇḍapāṇinā dviyojanasthā bheryāhatābhūt, nirviddhā ca nottari śaknoti sma | tatra bodhisattvasya yadyadeva dhanurupānamyate sma, tattadeva vicchidyate sma | tato bodhisattva āha—astīha deva nagare kiṁcidanyaddhanuryanmamāropaṇaṁ saheta kāyabalasthāmaṁ ca? rājā āha—asti putra | kumāra āha—kva taddeva? rājā āha—tava putra pitāmahaḥ siṁhahanurnāmābhūt, tasya yaddhanustadeva tarhi devakule gandhamālyairmahīyate | na punastatkaścicchaknoti sma taddhanurāropayituṁ prāgeva pūrayitum | bodhisattva āha—ānīyatāṁ deva taddhanuḥ | jijñāsiṣyāmahe ||</p>
<p><a class='ref sc' id='sc91' href='#sc91'>SC 91</a>tāvadyāvattaddhanurupanāmitamabhūt | tatra sarve śākyakumārāḥ parameṇāpi prayatnena vyāyacchamānā na śaknuvanti sma taddhanurāropayituṁ prāgeva pūravitum | tatastaddhanurdaṇḍapāṇeḥ śākyasyopanāmitamabhūt | atha daṇḍapāṇiḥ śākyaḥ sarvaṁ kāyabalasthāma saṁjanayya taddhanurāropayitumārabdho ’bhūt | na ca śaknoti sma | yāvadbodhisattvasyopanāmitamabhūt | tadbodhisattvo gṛhītvā āsanādanuttiṣṭhannevārdhaparyaṅkaṁ kṛtvā vāmena pāṇinā(gṛhītvā) dakṣiṇena pāṇinā ekāṅgulyagreṇāropitavānabhūt | tasya dhanuṣa āropyamāṇasya sarvaṁ kapilavastu mahānagaraṁ śabdenābhivijñaptamabhūt | sarvanagarajanaśca vihvalībhūto ’nyonyamapṛcchat—kasyāyamevaṁvidhaḥ śabda iti | anye tadavocan—siddhārthena kila kumāreṇa paitāmahadhanurāropitam, tasyāyaṁ śabda iti | tatra devamanujaśatasahasrāṇi hāhākārakilikilāprakṣveḍitaśatasahasrāṇi prāmuñcan | gaganatalagatāśca devaputrā rājānaṁ śuddhodanaṁ taṁ ca mahāntaṁ janakāyaṁ gāthayādhyabhāṣanta—</p>
<blockquote class='gatha'>
<p><a class='ref sc' id='sc92' href='#sc92'>SC 92</a>yatha pūrita eṣa dhanurmuninā na ca utthitu āsani no ca bhūmī |<br>
niḥsaṁśayu pūrṇamabhiprāyu munirlaghu bheṣyati jitva ca māracamūm || <a class='ref vns' id='vns12.32' href='#vns12.32'>Verse 12.32</a></p>
</blockquote>
<p><a class='ref sc' id='sc93' href='#sc93'>SC 93</a>iti hi bhikṣavo bodhisattvastaddhanuḥ pūrayitveṣuṁ gṛhītvā tādṛśena balasthāmnā tamiṣuṁ kṣipati sma, yena yā cānandasya bherī yā ca devadattasya yāvatsunddaranandasya yāvaddaṇḍapāṇetāḥ sarvā abhinirbhidya tāṁ ca daśakrośasthāṁ svakāmayasmayīṁ bherīṁ saptatālāṁ yantrayuktavarāhapratimāmabhinirbhidya sa iṣurdharaṇītalaṁ praviśya adarśanābhāso ’bhūt | yatra ca pradeśe sa iṣurbhūmitalaṁ bhittvā praviṣṭastasmin pradeśe kūpaḥ saṁvṛttaḥ, yadadyatve ’pi śarakūpa ityabhidhīyate | tatra devamanuṣyaśatasahasrāṇi hīhīkārakilikilāprakṣveḍitaśatasahasrāṇi prāmuñcan | sarvaśca śākyagaṇo vismito ’bhūt āścaryaprāptaḥ—<a class='ref vai' id='vai108' href='#vai108'>Vai 108</a> āścaryaṁ bhoḥ | na ca nāma anena yogyā kṛtā, idaṁ cedṛśaṁ śilpakauśalam | gaganatalagatāśca devaputrā rājānaṁ śuddhodanaṁ taṁ ca mahāntaṁ janakāyamevamāhuḥ—ko ’tra vismayo manujāḥ | tatkasmāt?</p>
<p><a class='ref sc' id='sc94' href='#sc94'>SC 94</a>eṣa dharaṇimaṇḍe purvabuddhāsanasthaḥ śamathadhanu gṛhītvā śūnyanairātmabāṇaiḥ | kleśaripu nihatvā dṛṣṭijālaṁ ca bhittvā śivavirajamaśokāṁ prāpsyate bodhimagryām || <a class='ref vns' id='vns12.33' href='#vns12.33'>Verse 12.33</a></p>
<p><a class='ref sc' id='sc95' href='#sc95'>SC 95</a>evamuktvā te devaputrā bodhisattvaṁ divyaiḥ puṣpairabhyavakīrya prākrāman ||</p>
<p><a class='ref sc' id='sc96' href='#sc96'>SC 96</a>evaṁ laṅghite prāgvallipimudrāgaṇanāsaṁkhyasālambhadhanurvede javite plavite taraṇe iṣvastre hastigrīvāyāmaśvapṛṣṭhe rathe dhanuṣkalāpe sthairyasthāmni suśaurye bāhuvyāyāme aṅkuśagrahe pāśagrahe udyāne niryāṇe avayāne muṣṭibandhe padabandhe śikhābandhe chedye bhedye dālane sphālane akṣuṇṇavedhitve marmavedhitve śabdavedhitve dṛḍhaprahāritve akṣakrīḍāyāṁ kāvyakaraṇe granthe citre rūpe rūpakarmaṇi dhīte agnikarmaṇi vīṇāyāṁ vādye nṛtye gīte paṭhite ākhyāne hāsye lāsye nāṭye viḍambite mālyagrathane saṁvāhite maṇirāge vastrarāge māyākṛte svapnādhyāye śakunirute strīlakṣaṇe puruṣalakṣaṇe aśvalakṣaṇe hastilakṣaṇe golakṣaṇe ajalakṣaṇe miśralakṣaṇe kauṭubheśvaralakṣaṇe nirghaṇṭe nigame purāṇe itihāse vede vyākaraṇe nirukte śikṣāyāṁ chandasvinyāṁ yajñakalpe jyotiṣe sāṁkhye yoge kriyākalpe vaiśike vaiśeṣike arthavidyāyāṁ bārhaspatye āmbhirye āsurye mṛgapakṣirute hetuvidyāyāṁ jalayantre madhūcchiṣṭakṛte sūcikarmaṇi vidalakarmaṇi patrachede gandhayuktau—ityevamādyāsu sarvakarmakalāsu laukikādiṣu divyamānuṣyakātikrāntāsu sarvatra bodhisattva eva viśiṣyate sma ||</p>
<p><a class='ref sc' id='sc97' href='#sc97'>SC 97</a>atha khalu punastena samayena daṇḍapāṇiḥ śākyaḥ svāṁ duhitaraṁ gopāṁ śākyakanyāṁ bodhisattvāya prādāt | sā ca rājñā śuddhodanenānupūrveṇa bodhisattvasya vṛtābhūt ||</p>
<p><a class='ref sc' id='sc98' href='#sc98'>SC 98</a>tatra khalvapi bodhisattvaścaturaśītistrīsahasrāṇāṁ madhye prāpto lokānubhavanatayā ramamāṇaṁ krīḍayantaṁ paricārayantamātmānamupadarśayati sma | tāsāṁ caturaśīte strīsahasrāṇāṁ gopā śākyakanyā sarvāsāmagramahiṣyabhiṣiktābhūt ||</p>
<p><a class='ref sc' id='sc99' href='#sc99'>SC 99</a>tatra khalvapi gopā śākyakanyā na kaṁcid dṛṣṭvā vadanaṁ chādayati sma śvaśrūṁ vā śvaśuraṁ vāntarjanaṁ vā | te tāmupadhyāyanti sma, vicārayanti sma—navavadhūkā hi nāma pratilīnā tiṣṭhati, iyaṁ punarvivṛtaiva sarvadā iti | tato gopā śākyakanyā etāṁ prakṛtiṁ śrutvā sarvasyāntarjanasya purataḥ sthitvā imā gāthā abhāṣata—</p>
<blockquote class='gatha'>
<p><a class='ref sc' id='sc100' href='#sc100'>SC 100</a>vivṛtaḥ śobhate ārya āsanasthānacaṁkrame |<br>
maṇiratnaṁ dhvajāgre vā bhāsamānaṁ prabhāsvaram || <a class='ref vns' id='vns12.34' href='#vns12.34'>Verse 12.34</a></p>
<p><a class='ref sc' id='sc101' href='#sc101'>SC 101</a><a class='ref vai' id='vai109' href='#vai109'>Vai 109</a>gacchan vai śobhate ārya āgacchannapi śobhate |<br>
sthito vātha niṣaṇṇo vā āryaḥ sarvatra śobhate || <a class='ref vns' id='vns12.35' href='#vns12.35'>Verse 12.35</a></p>
<p><a class='ref sc' id='sc102' href='#sc102'>SC 102</a>kathayaṁ śobhate āryastūṣṇībhūto ’pi śobhate |<br>
kalaviṅko yathā pakṣī darśanena svareṇa vā || <a class='ref vns' id='vns12.36' href='#vns12.36'>Verse 12.36</a></p>
<p><a class='ref sc' id='sc103' href='#sc103'>SC 103</a>kuśacīranivasto vā mandacailaḥ kṛśaṁtanuḥ |<br>
śobhate ’sau svatejena guṇavān guṇabhūṣitaḥ || <a class='ref vns' id='vns12.37' href='#vns12.37'>Verse 12.37</a></p>
<p><a class='ref sc' id='sc104' href='#sc104'>SC 104</a>sarveṇa śobhate āryo yasya pāpaṁ na vidyate |<br>
kiyadvibhūṣito bālaḥ pāpacārī na śobhate || <a class='ref vns' id='vns12.38' href='#vns12.38'>Verse 12.38</a></p>
<p><a class='ref sc' id='sc105' href='#sc105'>SC 105</a>ye kilbiṣāḥ svahṛdaye madhurāsu vācaṁ kumbho viṣasmi pariṣiktu yathāmṛtena |<br>
dusparśa śailaśilavat kaṭhināntarātmā sarpasya vā virasu darśana tādṛśānām || <a class='ref vns' id='vns12.39' href='#vns12.39'>Verse 12.39</a></p>
<p><a class='ref sc' id='sc106' href='#sc106'>SC 106</a>sarveṣu te namiṣu sarvamupaiti saumyāḥ sarveṣu tirthamiva sarvagopajīvyāḥ |<br>
dadhikṣīrapūrṇaghaṭatulya sadaiva āryā śuddhātmadarśanu sumaṅgalu tādṛśānām || <a class='ref vns' id='vns12.40' href='#vns12.40'>Verse 12.40</a></p>
<p><a class='ref sc' id='sc107' href='#sc107'>SC 107</a>yaiḥ pāpamitra parivarjita dīrgharātraṁ kalyāṇamitraratanaiśca parigṛhītāḥ |<br>
pāpaṁ vivarjayi niveśayi buddhadharme saphalaṁ sumaṅgalu sudarśanu tādṛśānām || <a class='ref vns' id='vns12.41' href='#vns12.41'>Verse 12.41</a></p>
<p><a class='ref sc' id='sc108' href='#sc108'>SC 108</a>ye kāyasaṁvṛta susaṁvṛtakāyadoṣāḥ ye vācasaṁvṛta sadānavakīrṇavācaḥ |<br>
guptendriyā sunibhṛtāśca manaḥprasannāḥ kiṁ tādṛśāna vadanaṁ pratichādayitvā || <a class='ref vns' id='vns12.42' href='#vns12.42'>Verse 12.42</a></p>
<p><a class='ref sc' id='sc109' href='#sc109'>SC 109</a>vastrā sahasra yadi chādayi ātmabhāvaṁ cittaṁ ca yeṣu vivṛtaṁ na hirī na lajjā |<br>
na ca yeṣu īdṛśa guṇā napi satyavākyaṁ nagne vinagnatara te vicaranti loke || <a class='ref vns' id='vns12.43' href='#vns12.43'>Verse 12.43</a></p>
<p><a class='ref sc' id='sc110' href='#sc110'>SC 110</a><a class='ref vai' id='vai110' href='#vai110'>Vai 110</a>yāścittagupta satatendriyasaṁyatāśca na ca anyasattvamanasā svapatīna tuṣṭāḥ |<br>
ādityacandrasadṛśā vivṛtaprakāśā kiṁ tādṛśāna vadanaṁ pratichādayitvā || <a class='ref vns' id='vns12.44' href='#vns12.44'>Verse 12.44</a></p>
</blockquote>
<p><a class='ref sc' id='sc111' href='#sc111'>SC 111</a>api ca—</p>
<blockquote class='gatha'>
<p><a class='ref sc' id='sc112' href='#sc112'>SC 112</a>jānanti āśayu mama ṛṣayo mahātmā paracittabuddhikuśalāstatha devasaṁghāḥ |<br>
yatha mahya śīlaguṇasaṁvaru apramādo vadanāvaguṇṭhanamataḥ prakaromi kiṁ me || <a class='ref vns' id='vns12.45' href='#vns12.45'>Verse 12.45</a></p>
</blockquote>
<p><a class='ref sc' id='sc113' href='#sc113'>SC 113</a>aśroṣīdbhikṣavo rājā śuddhodano nāma gopāyāḥ śākyakanyāyā imāmevaṁrūpāṁ sarvāṁ gāthāṁ pratibhānanirdeśam | śrutvā ca punastuṣṭa udagra āttamanāḥ pramuditaḥ prītisaumanasyajāto ’nekaratnapratyuptena dūṣyayugena koṭīśatasahasramūlyena ca muktāhāreṇābhijātalohitamuktāpratyuptayā ca suvarṇamālayā gopāṁ śākyakanyāmabhicchādyainamudānamudānayati sma—</p>
<blockquote class='gatha'>
<p><a class='ref sc' id='sc114' href='#sc114'>SC 114</a>yathā ca putro mama bhūṣito guṇaiḥ tathā ca kanyā svaguṇā prabhāsate |<br>
viśuddhasattvau tadubhau samāgatau sameti sarpiryatha sarpimaṇḍe || <a class='ref vns' id='vns12.46' href='#vns12.46'>Verse 12.46</a><br>
iti ||</p>
</blockquote>
<p><a class='ref sc' id='sc115' href='#sc115'>SC 115</a>(anupūrveṇa yathāpūrvavadbodhisattvapramukhāḥ svapuraṁ prakrāmanta ) ||</p>
<p class='endsection'><a class='ref sc' id='sc116' href='#sc116'>SC 116</a>iti śrīlalitavistare śilpasaṁdarśanaparivarto nāma dvādaśamo ’dhyāyaḥ ||</p>
<footer>
<p>Based on the edition by P.L. <span class='author'>Vaidya</span>, Darbhanga: The Mithila Institute, <span class='publication-date'>1958</span>, (Buddhist Sanskrit Texts, 1)</p>
<p>Input by members of the <a href='http://www.uwest.edu/sanskritcanon'>Sanskrit Buddhist Input Project</a> of Nagarjuna Institute, Nepal and University of the West, Rosemead, California, USA.</p>
<p>Sutra section, text no. 22.</p>
<p>The transliteration emulates the conventions of Nagari script, so many word boundaries are not marked by blanks.</p>
<p>REFERENCE SYSTEM (added):<br>
Lal_nn.nn = Lalitavistara_parivarta.verse<br>
(Vaidya nn) = pagination of P.L. Vaidya’s edition</p>
<p>Text file sourced from <a href='http://www.sub.uni-goettingen.de/ebene_1/gretil/gretil.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
