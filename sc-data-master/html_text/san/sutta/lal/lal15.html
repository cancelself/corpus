<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='lal15' lang='san'>
<header>
<ul>
<li class='division'>Lalitavistaraḥ |</li>
</ul>
<h1>15: abhiniṣkramaṇaparivartaḥ pañcadaśaḥ</h1>
</header>
<p><a class='ref sc' id='sc1' href='#sc1'>SC 1</a><a class='ref vai' id='vai144' href='#vai144'>Vai 144</a>atha khalu bhikṣavo bodhisattvasyaitadabhūt—ayuktametanmama syādakṛtajñatā ca yadahamaprativedya mahārājñaḥ śuddhodanasya ananujñātaśca pitrā niṣkrameyam | sa rātrau praśāntāyāṁ svakādupasthānaprāsādādavatīrya rājñaḥ śuddhodanasya prāsādatale pratiṣṭhito ’bhūt | pratiṣṭhitamātrasya ca punarbodhisattvasya sarvo ’sau prāsāda ābhayā sphuṭo ’bhūt | tatra rājā prativibuddhastāṁ prabhāmadrākṣīt | dṛṣṭvā ca punastvaritaṁ tvaritaṁ kāñcukiyamāmantrayāmāsa—kiṁ bhoḥ kāñcukīya sūryo ’bhyudgato yeneyaṁ prabhā virājate? kāñcukīya āha—adyāpi tāvadeva rajanyā upārdhaṁ nātikrāntam | api ca deva—</p>
<blockquote class='gatha'>
<p><a class='ref sc' id='sc2' href='#sc2'>SC 2</a>sūryaprabhāya bhavate drumakuḍyachāyā saṁtāpayāti ca tanuṁ prakaroti dharmam |<br>
haṁsā mayūraśukakokilacakravākāḥ pratyūṣakālasamaye svarutāṁ ravanti || <a class='ref vns' id='vns15.1' href='#vns15.1'>Verse 15.1</a></p>
<p><a class='ref sc' id='sc3' href='#sc3'>SC 3</a>ābhā iyaṁ tu naradeva sukhā manojñā prahlādanī śubhakarī na karoti dāham |<br>
kuḍyā ca vṛkṣa abhibhūya na cāsti chāyā niḥsaṁśayaṁ guṇadharo iha adya prāptaḥ || <a class='ref vns' id='vns15.2' href='#vns15.2'>Verse 15.2</a></p>
<p><a class='ref sc' id='sc4' href='#sc4'>SC 4</a>so prekṣate daśadiśo nṛpatī viṣaṇṇo dṛṣṭaśca so kamalalocana śuddhasattvaḥ |<br>
so ’bhyutthituṁ śayani icchati na prabhoti pitṛgauravaṁ janayate varaśuddhabuddhiḥ || <a class='ref vns' id='vns15.3' href='#vns15.3'>Verse 15.3</a></p>
<p><a class='ref sc' id='sc5' href='#sc5'>SC 5</a>so ca sthihitva purato nṛpatiṁ avocat mā bhūyu vighna prakarohi ma caiva khedam |<br>
naiṣkramyakālasamayo mama deva yukto hanta kṣamasva nṛpate sajanaḥ sarāṣṭraḥ || <a class='ref vns' id='vns15.4' href='#vns15.4'>Verse 15.4</a></p>
<p><a class='ref sc' id='sc6' href='#sc6'>SC 6</a>taṁ aśrupūrṇanayano nṛpatī babhāṣe kiṁcitprayojanu bhavedvinivartane te |<br>
kiṁ yācase mama varaṁ vada sarva dāsye anugṛhṇa rājakulu māṁ ca idaṁ ca rāṣṭram || <a class='ref vns' id='vns15.5' href='#vns15.5'>Verse 15.5</a></p>
<p><a class='ref sc' id='sc7' href='#sc7'>SC 7</a><a class='ref vai' id='vai145' href='#vai145'>Vai 145</a>tada bodhisattva avacī madhurapralāpī icchāmi deva caturo vara tān mi dehi |<br>
yadi śakyase daditu mahya vase ti tatra tad drakṣyase sada gṛhe na ca niṣkramiṣye || <a class='ref vns' id='vns15.6' href='#vns15.6'>Verse 15.6</a></p>
<p><a class='ref sc' id='sc8' href='#sc8'>SC 8</a>icchāmi deva jara mahya na ākrameyyā<br>
śubhavarṇa yauvanasthito bhavi nityakālam |<br>
ārogyaprāptu bhavi no ca bhaveta vyādhiḥ<br>
amitāyuṣaśca bhavi no ca bhaveta mṛtyuḥ (saṁpattitaśca vipulā nu bhavedvipattiḥ) || <a class='ref vns' id='vns15.7' href='#vns15.7'>Verse 15.7</a></p>
<p><a class='ref sc' id='sc9' href='#sc9'>SC 9</a>rājā śruṇitva vacanaṁ paramaṁ dukhārto asthānu yācasi kumāra na me ’tra śaktiḥ |<br>
jaravyādhimṛtyubhayataśca vipattitaśca kalpasthitīya ṛṣayo ’pi na jātu muktāḥ || <a class='ref vns' id='vns15.8' href='#vns15.8'>Verse 15.8</a></p>
<p><a class='ref sc' id='sc10' href='#sc10'>SC 10</a>yadidāni deva caturo vara no dadāsi jaravyādhimṛtyubhayataśca vipattitaśca |<br>
hanta śṛṇuṣva nṛpate aparaṁ varaikaṁ asmāccyutasya pratisaṁdhi na me bhaveyā || <a class='ref vns' id='vns15.9' href='#vns15.9'>Verse 15.9</a></p>
<p><a class='ref sc' id='sc11' href='#sc11'>SC 11</a>śrutvaiva cema vacanaṁ narapuṁgavasya tṛṣṇā tanuṁ ca kari chindati putrasneham |<br>
anumodamī hitakarā jagati pramokṣaṁ abhiprāyu tubhya paripūryatu yanmataṁ te || <a class='ref vns' id='vns15.10' href='#vns15.10'>Verse 15.10</a></p>
</blockquote>
<p><a class='ref sc' id='sc12' href='#sc12'>SC 12</a>atha khalu bhikṣavo bodhisattvaḥ pratikramya svake prāsāde ’bhiruhya śayane niṣasāda | na cāsya kaścidgamanaṁ vā āgamanaṁ vā saṁjānīte sma ||</p>
<p><a class='ref sc' id='sc13' href='#sc13'>SC 13</a>iti hi bhikṣavo rājā śuddhodanastasyā rātryā atyayena sarvaṁ śākyagaṇaṁ saṁnipātyaināṁ prakṛtimārocayati sma—abhiniṣkramiṣyati kumāraḥ | tatkiṁ kariṣyāmaḥ? śākyā āhuḥ—rakṣāṁ deva kariṣyāmaḥ | tatkasmāt? ayaṁ ca mahāñśākyagaṇaḥ, sa caikākī | tatkā tasya śaktirasti balādabhiniṣkramitum?</p>
<p><a class='ref sc' id='sc14' href='#sc14'>SC 14</a>tatra taiḥ śākyai rājñā śuddhodanena ca pañca śākyakumāraśatāni kṛtāstrāṇi kṛtayogyāni iṣvastraśikṣitāni mahānagnabalopetāni pūrve nagaradvāre sthāpitānyabhūvan bodhisattvasya rakṣaṇārtham | ekaikaśca śākyakumāraḥ pañcarathaśataparivāraḥ, ekaikaṁ ca rathaṁ pañcapattiśataparivāraṁ sthāpitamabhūt <a class='ref vai' id='vai146' href='#vai146'>Vai 146</a> bodhisattvasya rakṣaṇārtham | evaṁ dakṣiṇe paścime uttare nagaradvāre pañca pañca śākyakumāraśatāni kṛtāstrāṇi kṛtayogyāni iṣvastraśikṣitāni mahānagnabalopetāni | ekaikaśca śākyakumāraḥ pañcarathaśataparivāraḥ, ekaikaṁ ca rathaṁ pañcapattiśataparivāraṁ sthāpitamabhūta bodhisattvasya rakṣārtham | mahallakamahallikāśca śākyāḥ sarvacatvaraśṛṅgāṭakapūgarathyāsvārakṣārthaṁ sthitā abhavan | rājā ca śuddhodanaḥ pañcabhiḥ śākyakumāraśataiḥ sārdhaṁ parivṛtaḥ puraskṛtaḥ svake gṛhadvāre hayeṣu ca gajeṣu ca samabhiruhya jāgarti sma | mahāprajāpatī ca gotamī ceṭīvargamāmantrayate sma—</p>
<blockquote class='gatha'>
<p><a class='ref sc' id='sc15' href='#sc15'>SC 15</a>jvāletha dīpa vimalāṁ dhvajāgri maṇiratna sarvi sthāpethā |<br>
olambayātha hārāṁ prabhāṁ kuruta sarvi gehesmin || <a class='ref vns' id='vns15.11' href='#vns15.11'>Verse 15.11</a></p>
<p><a class='ref sc' id='sc16' href='#sc16'>SC 16</a>saṁgīti yojayethā jāgaratha atandritā imāṁ rajanīm |<br>
pratirakṣathā kumāraṁ yathā avidito na gaccheyā || <a class='ref vns' id='vns15.12' href='#vns15.12'>Verse 15.12</a></p>
<p><a class='ref sc' id='sc17' href='#sc17'>SC 17</a>varmitakalāpahastā asidhanuśaraśaktitomaragṛhītāḥ |<br>
priyatanayarakṣaṇārthaṁ karotha sarve mahāyatnam || <a class='ref vns' id='vns15.13' href='#vns15.13'>Verse 15.13</a></p>
<p><a class='ref sc' id='sc18' href='#sc18'>SC 18</a>dvārāṁ pithetha sarvāṁ suyantritāṁ nirgaḍāṁ dṛḍhakapāṭāṁ |<br>
muñcatha mā ca akāle mā agrasattva itu na vrajeyā || <a class='ref vns' id='vns15.14' href='#vns15.14'>Verse 15.14</a></p>
<p><a class='ref sc' id='sc19' href='#sc19'>SC 19</a>maṇihāramuktahārāṁ mukhapuṣpake ardhacandra saśṛṅkhalāḥ |<br>
mekhalakarṇikamudrika sunibaddhāṁ nūpurāṁ kuruta || <a class='ref vns' id='vns15.15' href='#vns15.15'>Verse 15.15</a></p>
<p><a class='ref sc' id='sc20' href='#sc20'>SC 20</a>yadi sahasa niṣkrameyā naramaruhita mattavāraṇavicārī |<br>
tatha tatha parākramathā yathā vighātaṁ na vindeyā || <a class='ref vns' id='vns15.16' href='#vns15.16'>Verse 15.16</a></p>
<p><a class='ref sc' id='sc21' href='#sc21'>SC 21</a>yā nāri śaktidhārī śayanaṁ parivārayantu vimalasya |<br>
ma ca bhavatha middhavihatāḥ pataṁga iva rakṣathā netraiḥ || <a class='ref vns' id='vns15.17' href='#vns15.17'>Verse 15.17</a></p>
<p><a class='ref sc' id='sc22' href='#sc22'>SC 22</a>chādetha ratanajālai idaṁ gṛhaṁ pārthivasya rakṣārtham |<br>
veṇūravāṁśca ravathā imāṁ rajani rakṣathā virajām || <a class='ref vns' id='vns15.18' href='#vns15.18'>Verse 15.18</a></p>
<p><a class='ref sc' id='sc23' href='#sc23'>SC 23</a>anyonya bodhayethā ma vasayathā rakṣathā imāṁ rajanīm |<br>
mā hu abhiniṣkramethā vijahya rāṣṭraṁ ca rājyaṁ ca || <a class='ref vns' id='vns15.19' href='#vns15.19'>Verse 15.19</a></p>
<p><a class='ref sc' id='sc24' href='#sc24'>SC 24</a>etasya nirgatasyā rājakulaṁ sarvimaṁ nirabhiramyam |<br>
ucchinnaśca bhaveyā pārthivavaṁśaściranubaddhaḥ || <a class='ref vns' id='vns15.20' href='#vns15.20'>Verse 15.20</a></p>
<p><a class='ref sc' id='sc25' href='#sc25'>SC 25</a>iti</p>
</blockquote>
<p><a class='ref sc' id='sc26' href='#sc26'>SC 26</a>atha khalu bhikṣavo ’ṣṭāviṁśatimahāyakṣasenāpatayaḥ pāñcikayajñasenāpatipūrvaṁgamāni ca pañcahāritīputraśatānyekasmin saṁnipātyaivaṁ mataṁ vicārayanti sma—adya mārṣā bodhisattvo ’bhiniṣkramiṣyati | tasya yuṣmābhiḥ pūjākarmaṇe autsukyamāpattavyam ||</p>
<p><a class='ref sc' id='sc27' href='#sc27'>SC 27</a><a class='ref vai' id='vai147' href='#vai147'>Vai 147</a>catvāraśca mahārājāno alakavatīṁ rājadhānīṁ praviśya tāṁ mahatīṁ yakṣaparṣadamāmantrayate sma—adya mārṣā bodhisattvo ’bhiniṣkramiṣyati | sa yuṣmābhirha yavaracaraṇaparigṛhīto niṣkrāmayitavyaḥ | sā ca yakṣaparṣadāha—</p>
<blockquote class='gatha'>
<p><a class='ref sc' id='sc28' href='#sc28'>SC 28</a>vajradṛḍha abhedya nārāyaṇo ātmabhāvo guru vīryabalaupetu so ’kampito sarvasattvottamaḥ |<br>
girivara mahameru utpāṭya śakyaṁ nabhe dhārituṁ kenacit na tu jinaguṇameru śailairguruḥ puṇyajñānāśritaḥ śakya netuṁ kvacit || <a class='ref vns' id='vns15.21' href='#vns15.21'>Verse 15.21</a></p>
</blockquote>
<p><a class='ref sc' id='sc29' href='#sc29'>SC 29</a>vaiśravaṇa āha—</p>
<blockquote class='gatha'>
<p><a class='ref sc' id='sc30' href='#sc30'>SC 30</a>ye mānagarvita narā guru teṣu śāstā ye premagauravasthitā laghu te vijāni |<br>
adhyāśayena abhiyujyatha gauraveṇa laghu taṁ hi vetsyatha khagā iva tūlapeśim || <a class='ref vns' id='vns15.22' href='#vns15.22'>Verse 15.22</a></p>
<p><a class='ref sc' id='sc31' href='#sc31'>SC 31</a>ahaṁ ca purato yāsye yūyaṁ ca vahathā hayam |<br>
naiṣkramye bodhisattvasya puṇyamārjayāmo bahum || <a class='ref vns' id='vns15.23' href='#vns15.23'>Verse 15.23</a></p>
</blockquote>
<p><a class='ref sc' id='sc32' href='#sc32'>SC 32</a>atha khalu bhikṣavaḥ śakro devānāmindro devāṁstrāyatriṁśānāmantrayate sma—adya mārṣā bodhisattvo ’bhiniṣkramiṣyati | tatra yuṣmābhiḥ sarvaiḥ pūjākarmaṇe autsukyena bhavitavyam ||</p>
<p><a class='ref sc' id='sc33' href='#sc33'>SC 33</a>tatra śāntamatirnāma devaputraḥ sa evamāha—ahaṁ tāvatkapilavastuni mahānagare sarvastrīpuruṣadārakadārikāṇāṁ prasvāpanaṁ kariṣyāmi |</p>
<p><a class='ref sc' id='sc34' href='#sc34'>SC 34</a>lalitavyūho nāma devaputraḥ sa evamāha—ahamapi sarvahayagajakharoṣṭragomahiṣastrīpuruṣadārakadārikāṇāṁ śabdamantardhāpayiṣyāmi |</p>
<p><a class='ref sc' id='sc35' href='#sc35'>SC 35</a>vyūhamatirnāma devaputraḥ sa evamāha—ahaṁ gaganatale saptarathavistārapramāṇaṁ ratnavedikāparivṛtaṁ sūryakāntamaṇiratnaprabhojjvalitamuchritachatradhvajapatākaṁ nānāpuṣpābhikīrṇaṁ nānāgandhaghaṭikānidhūpitaṁ mārgavyūhaṁ kariṣyāmi, yena mārgeṇa bodhisattvo ’bhiniṣkramiṣyati |</p>
<p><a class='ref sc' id='sc36' href='#sc36'>SC 36</a>airāvaṇo nāma nāgarājā sa evamāha—ahamapi ca svasyāṁ śuṇḍāyāṁ dvātriṁśadyojanapramāṇaṁ kūṭāgāraṁ māpayiṣyāmi | yatrāpsaraso ’bhiruhya tūryasaṁgītisaṁprabhaṇitena mahatā gītavāditena bodhisattvasyopasthānaparicaryāṁ kurvantyo gamiṣyanti |</p>
<p><a class='ref sc' id='sc37' href='#sc37'>SC 37</a>svayaṁ ca śakro devānāmindra evamāha—ahaṁ dvārāṇi vivariṣyāmi | mārgaṁ ca saṁdarśayāmi |</p>
<p><a class='ref sc' id='sc38' href='#sc38'>SC 38</a>dharmacārī devaputra āha—ahaṁ vikṛtamantaḥpuramupadarśayiṣyāmi |</p>
<p><a class='ref sc' id='sc39' href='#sc39'>SC 39</a>saṁcodako devaputra āha—ahaṁ bodhisattvaṁ śayanādutthāpayiṣyāmi |</p>
<p><a class='ref sc' id='sc40' href='#sc40'>SC 40</a><a class='ref vai' id='vai148' href='#vai148'>Vai 148</a>tatra varuṇaśca nāma nāgarājo manasvī ca nāgarājaḥ sāgaraśca nāgarājo ’navataptaśca nāgarājo nandopanandau nāgarājāvevamāhuḥ—vayamapi bodhisattvasya pūjākarmaṇe kālānusārimeghamabhinirmāya uragasāracandanacūrṇavarṣamabhivarṣayiṣyāmaḥ ||</p>
<p><a class='ref sc' id='sc41' href='#sc41'>SC 41</a>iti hi bhikṣavo devanāgayakṣagandharvaiścāyamevaṁrūpo niścayābhiprāyaścintito ’bhūd vyavasitaśca | bodhisattvasyaivaṁ dharmacintānupraviṣṭasya saṁgītiprāsādeṣu sukhaśayanagatasya antaḥpuramadhyagatasya pūrvabuddhacarita vicintayataḥ sarvasattvahitamanucintayataścatvāri pūrvapraṇidhānapadānyāmukhībhavanti sma | katamāni catvāri? pūrvaṁ mayā svayaṁbhuvāmādhipateyatāmabhilaṣatā sarvajñatāṁ prārthayamānenaivaṁ saṁnāhaḥ saṁnaddho ’bhūt—sattvān duḥkhitān dṛṣṭā aho batāhaṁ saṁsāramahācārakabandhanaprakṣiptasya lokasaṁniveśasya saṁsāracārakaṁ bhittvā bandhanapramokṣaśabdaṁ codīrayeyaṁ tṛṣṇayā sanigaḍagāḍhabandhanabaddhāṁśca sattvān pramocayeyam | idaṁ prathamaṁ pūrvapraṇidhānapadamāmukhībhavati sma ||</p>
<p><a class='ref sc' id='sc42' href='#sc42'>SC 42</a>aho batāhaṁ saṁsāramahāvidyāndhakāragahanaprakṣiptasya lokasyājñānapaṭalatimirāvṛtanayanasya prajñācakṣurvirahitasyāvidyāmohāndhakārasya mahāntaṁ dharmālokaṁ kuryām | jñānapradīpaṁ copasaṁhareyam | trivimokṣasukhajñānavatauṣadhisaṁprayogeṇa copāyaprajñājñānasaṁprayuktena sarvāvidyāndhakāratamohataṁ mahattimirapaṭalakāluṣyamapanīya prajñācakṣurviśodhayeyam | idaṁ dvitīyaṁ pūrvapraṇidhānapadamāmukhībhavati sma ||</p>
<p><a class='ref sc' id='sc43' href='#sc43'>SC 43</a>aho batāhaṁ mānadhvajocchritasya lokasyāhaṁkāramamakārābhiniviṣṭasyātmanīyagrāhānugamānasasya saṁjñācittadṛṣṭiviparyāsaviparyastasyāsaṁgrahagṛhītasyāryamārgopadeśenāsmimānadhvajaprapātanaṁ kuryām | itīdaṁ tṛtīyaṁ pūrvapraṇidhānapadamāmukhībhavati sma |</p>
<p><a class='ref sc' id='sc44' href='#sc44'>SC 44</a>aho batāhaṁ vyupaśāntasya lokasya tandrākulajātasya guṇāvaguṇṭhitabhūtasyājavaṁjavasamāpannasyāsmāllokāt paraṁ lokaṁ paralokādimaṁ lokaṁ saṁghāvataḥ saṁsarataḥ saṁsārādabhinivṛttasyālātacakrasamārūḍhasyopaśamikaṁ prajñātṛptikaraṁ dharmaṁ saṁprakāśayeyam | itīdaṁ caturthaṁ pūrvapraṇidhānapadamāmukhībhavati sma | imāni catvāri pūrvapraṇidhānapadānyāmukhībhavanti sma ||</p>
<p><a class='ref sc' id='sc45' href='#sc45'>SC 45</a>tasmiṁśca kṣaṇe dharmacāriṇā devaputreṇa śuddhāvāsakāyikaiśca devaputrairvikṛtavigalitamantaḥ—puramupadarśitamabhūt | visaṁsthitaṁ bībhatsarūpamupadarśya ca gaganatalasthāste bodhisattvaṁ gāthābhiradhyabhāṣanta—</p>
<blockquote class='gatha'>
<p><a class='ref sc' id='sc46' href='#sc46'>SC 46</a>athābruvan devasutā maharddhayo vibuddhapadmāyatalocanaṁ tam |<br>
kathaṁ tavāsminnupajāyate ratiḥ śmaśānamadhye samavasthitasya || <a class='ref vns' id='vns15.24' href='#vns15.24'>Verse 15.24</a></p>
<p><a class='ref sc' id='sc47' href='#sc47'>SC 47</a>saṁcoditaḥ so ’tha sureśvarebhiḥ nirīkṣate ’ntaḥpura taṁ muhūrtam |<a class='ref vai' id='vai149' href='#vai149'>Vai 149</a><br>
saṁpreṣate paśyati tāṁ bibhatsāṁ śmaśānamadhye vasito ’smi bhūtam || <a class='ref vns' id='vns15.25' href='#vns15.25'>Verse 15.25</a></p>
</blockquote>
<p><a class='ref sc' id='sc48' href='#sc48'>SC 48</a>adrākṣīt khalvapi bodhisattvaḥ sarvāvantaṁ nārīgaṇam | vyavalokayan paśyati | tatra kāścidvayapakṛṣṭavastrāḥ kāścidvidhūtakeśyaḥ kāścidvikīrṇābharaṇāḥ kāścidvibhraṣṭamukuṭāḥ kāścidvihatairaṁsaiḥ kāścidvigopitagātryaḥ kāścidvisaṁsthitamukhāḥ kāścidviparivartitanayanāḥ kāścitprasravantī lālābhiḥ kāścicchvasantyaḥ kāścitprahasantyaḥ kāścitkāśantyaḥ kāścitpralapantyaḥ kāściddantān kaṭakaṭāyantyaḥ kāścidvivarṇavadanāḥ kāścidvisaṁsthitarūpāḥ kāścitpralambitabāhavaḥ kāścidvikṣiptacaraṇāḥ kāściduddhāṭitaśīrṣāḥ kāścidavaguṇṭhitaśīrṣāḥ kāścidviparivartitamukhamaṇḍalāḥ kāścitpradhvastaśarīrāḥ kāścidvibhugnagātryaḥ kāścinnikubjāḥ khurakhurāyamāṇāḥ kāścinmṛdaṅgamupaguhya parivartitaśīrṣaśarīrāḥ kāścidvīṇāvallakyādyaparibaddhapāṇayaḥ kāścidveṇuṁ dantaiḥ kaṭakaṭāyantyaḥ kāścitkimpalanakulasaṁpatāḍāpakarṣitavādyabhāṇḍāḥ kāścinnimeṣonmeṣaparivṛttanayanāḥ kāścidvivṛtāsyāḥ | evaṁ tadvikṛtaṁ dharaṇītalagatamantaḥpuraṁ nirīkṣamāṇo bodhisattvaḥ śmaśānasaṁjñāmutpādayati sma ||</p>
<p><a class='ref sc' id='sc49' href='#sc49'>SC 49</a>tatredamucyate—</p>
<blockquote class='gatha'>
<p><a class='ref sc' id='sc50' href='#sc50'>SC 50</a>tāṁ dṛṣṭva udvigna sa lokanāthaḥ karuṇaṁ viniśvasya idaṁ jagāda |<br>
aho batā kṛcchragatā vrajeyaṁ kathaṁ ratiṁ vindati rākṣasīgaṇe || <a class='ref vns' id='vns15.26' href='#vns15.26'>Verse 15.26</a></p>
<p><a class='ref sc' id='sc51' href='#sc51'>SC 51</a>atimohatamāvṛta durmati kāmaguṇairniguṇairguṇasaṁjñinaḥ |<br>
vihaga pañjaramadhyagatā yathā na hi labhanti kadāci viniḥsṛtim || <a class='ref vns' id='vns15.27' href='#vns15.27'>Verse 15.27</a></p>
</blockquote>
<p><a class='ref sc' id='sc52' href='#sc52'>SC 52</a>atha bodhasattvo ’nena punarapi dharmālokamukhenāntaḥpuraṁ pratyavekṣamāṇo mahākaruṇāparidevitena sattvān paridevate sma—iha te bālā hanyante āghātana iva vadhyāḥ | iha te bālā rajyante citraghaṭeṣvivāmedhyaparipūrṇeṣvavidvāṁsaḥ | iha te bālā majjanti gajā iva vārimadhye | iha te bālā rudhyante caurā iva cārakamadhye | iha te bālā abhiratā varāhā ivāśucimadhye | iha te bālā adhyavasitāḥ kukkurā ivāsthikaraṅkamadhye | iha te bālāḥ prapatitā dīpaśikhāsviva pataṁgāḥ | iha te bālā badhyante kapaya iva lepena | iha te bālāḥ paridahyante jālotkṣiptā iva jalajāḥ | iha te bālāḥ parikrūḍyante sūnākāṣṭheṣvivorabhrāḥ | iha te bālā avasajjante kilbiṣakāriṇa iva śūlāgre | iha te bālāḥ saṁsīdanti jīrṇagajā iva paṅke | iha te bālā vipadyante bhinnayānapātra iva mahāsamudre | iha te bālāḥ prapatante mahāprapāta iva jātyandhāḥ | iha te bālāḥ paryādānaṁ gacchanti pātālasaṁdhigatamiva vāri | iha te bālā dhūmāyante kalpasaṁkṣaya iva mahāpṛthivī | ābhirbālā bhrāmyante kumbhakārakacakramivāviddham | iha te bālāḥ paribhramanti śailāntargatā <a class='ref vai' id='vai150' href='#vai150'>Vai 150</a> iva jātyandhāḥ | iha te bālā viparivartante kurkurā iva śardūlabaddhāḥ | iha te bālā mlāyante grīṣmakāla iva tṛṇavanaspatayaḥ | iha te bālāḥ parihīyante śaśīva kṛṣṇapakṣe | ābhirbālā bhakṣyante garuḍeneva pannagāḥ | ābhirbālā grasyante mahāmakareṇeva potaḥ | ābhirbālā lupyante corasaṁgheneva sārthaḥ | ābhirbālā bhidyante māruteneva śālāḥ | ābhirbālā hanyante dṛṣṭīviṣairiva jantavaḥ | āsvādasaṁjñino bālāḥ kṣaṇyante madhudigdhābhiriva kṣuradhārābhirbālajātīyāḥ | ābhirbālā uhyante dāruskandhā iva jalaughaiḥ | ābhirbālāḥ krīḍanti dārakā iva svamūtrapurīṣaiḥ | ābhirbālā āvartyante ’ṅkuśeneva gajāḥ | ābhirbālā badhyante dhūrtakairiva bālajātīyāḥ | iha te bālāḥ kuśalamūlāni kṣapayanti dyatābhiratā iva dhanam | ābhirbālā bhakṣyante rākṣasībhiriva vaṇijāḥ | ityebhirdvātriṁśatākārairbodhisattvo ’ntaḥpuraṁ paritulayitvā kāye ’śubhasaṁjñāṁ vicārayan pratikūlasaṁjñāmupasaṁharan jugupsasaṁjñāmutpādayan svakāyaṁ prativibhāvayan kāyasyādīnavaṁ saṁpaśyan kāyātkāyābhiniveśamuccārayan śubhasaṁjñāṁ vibhāvayan aśubhasaṁjñāmavakrāmayan adhaḥ pādatalābhyāṁ yāvadūrdhvaṁ mastakaparyantaṁ paśyati sma aśucisamutthitamaśucisaṁbhavamaśucisravaṁ nityam | tasyāṁ ca velāyāmimāṁ gāthāmabhāṣata—</p>
<blockquote class='gatha'>
<p><a class='ref sc' id='sc53' href='#sc53'>SC 53</a>karmakṣetraruhaṁ tṛṣāsalilajaṁ satkāyasaṁjñīkṛtaṁ<br>
aśrusvedakaphārdramūtravikṛtaṁ śoṇītabindvākulam |<br>
bastīpūyavasāsamastakarasaiḥ pūrṇaṁ tathā kilbiṣaiḥ<br>
nityaprasravitaṁ hyamedhya sakalaṁ durgandha nānāvidham || <a class='ref vns' id='vns15.28' href='#vns15.28'>Verse 15.28</a></p>
<p><a class='ref sc' id='sc54' href='#sc54'>SC 54</a>asthīdantasakeśaromavikṛtaṁ carmāvṛtaṁ lomaśaṁ<br>
antaḥplīhayakṛdvapoṣṇarasanairebhiścitaṁ durbalaiḥ |<br>
majjāsnāyunibaddhayantrasadṛśaṁ māṁsena śobhīkṛtaṁ<br>
nānāvyādhiprakīrṇaśokakalilaṁ kṣuttarṣasaṁpīḍitam |<br>
jantūnāṁ nilayaṁ anekasuṣiraṁ mṛtyuṁ jarāṁ cāśritaṁ<br>
dṛṣṭvā ko hi vicakṣaṇo ripunibhaṁ manye śarīraṁ svakam || <a class='ref vns' id='vns15.29' href='#vns15.29'>Verse 15.29</a></p>
</blockquote>
<p><a class='ref sc' id='sc55' href='#sc55'>SC 55</a>evaṁ ca bodhisattvaḥ kāye kāyānugatayā smṛtyā viharati sma ||</p>
<p><a class='ref sc' id='sc56' href='#sc56'>SC 56</a>gaganatalagatāśca devaputrā dharmacāriṇaṁ devaputramevamāhuḥ—kimidaṁ mārṣāḥ? siddhārtho vilambate ’ntaḥpuraṁ cāvalokayati sma | taṁ codaparśayati cittaṁ codvejayati | bhūyaścakṣurniveśayati | athavā javajalanidhigambhīro ’yam, na śakyamasya pramāṇaṁ grahītum | athavā asaṅgasya mā khalu viṣaye sajjate manaḥ | mā khalvamarairasaṁcodito vismarati pūrvapratijñāmiti ||</p>
<p><a class='ref sc' id='sc57' href='#sc57'>SC 57</a><a class='ref vai' id='vai151' href='#vai151'>Vai 151</a>dharmacāryāha—kimevaṁ kathayata? nanu yūyamasya pratyakṣapūvemava bodhāya caratastathāvidhā niḥsaṅgatābhūt | naiṣkramyatyāge ca kimaṅga punaretarhi caramabhavāvasthitasya saṅgo bhaviṣyati?</p>
<p><a class='ref sc' id='sc58' href='#sc58'>SC 58</a>atha khalu bhikṣavo bodhisattvaḥ kṛtaniścayaḥ saṁvejitamānaso vyavasitabuddhiḥ salīlamavilambitaṁ paryaṅkādavatīrya saṅgītiprāsāde pūrvābhimukhaḥ sthitvā dakṣiṇena pāṇinā ratnajālikāmavanāmya prāsādakoṭīgato daśanakhakṛtakarapuṭo bhūtvā sarvabuddhān samanvāhṛtya sarvabuddhebhyaśca namaskāraṁ kṛtvā gaganatalamavalokayati sma | so ’drākṣīd gaganatalagatamamarādhipatiṁ daśaśatanayanaṁ devaśatasahasraparivṛtaṁ puṣpadhūpagandhamālyavilepanacūrṇacīvarachatradhvajapatākāvataṁsakaratna—hāradāmaparigṛhītamavanatakāyaṁ bodhisattvaṁ namasyamānaṁ sthitam | caturaśca lokapālān yakṣarākṣasagandharvabhujagagaṇasaṁparivṛtān saṁnaddhadṛḍhavarmitakavacitān asidhanuśaraśaktitomaratriśūlahastān salīlaṁ maṇimukuṭavilambitacūḍān bodhisattvaṁ namasyamānān sthitān paśyati sma | candrasūryāvati devaputrau vāmadakṣiṇayoḥ pārśvayoḥ sthitāvapaśyat | puṣyaśca nakṣatrādhipatirupasthito ’bhūt | ardharātriṁ ca samayaṁ saṁprāptam | dṛṣṭvā ca bodhisattvaśchandakamāmantrayate sma—</p>
<blockquote class='gatha'>
<p><a class='ref sc' id='sc59' href='#sc59'>SC 59</a>chandakā capalu mā vilambahe aśvarāja dada me alaṁkṛtam |<br>
sarvasiddhi mama eti maṅgalā arthasiddhi dhruvamadya bheṣyate || <a class='ref vns' id='vns15.30' href='#vns15.30'>Verse 15.30</a></p>
</blockquote>
<p><a class='ref sc' id='sc60' href='#sc60'>SC 60</a>atha chandaka idaṁ vacanaṁ śrutvā udvignamanā evamāha—</p>
<blockquote class='gatha'>
<p><a class='ref sc' id='sc61' href='#sc61'>SC 61</a>kva gamiṣyase vikasitabhrū kamaladala śubhalocana<br>
nṛpasiṁha śaradindupūrṇa kumudaśaśāṅkamuditā || <a class='ref vns' id='vns15.31' href='#vns15.31'>Verse 15.31</a></p>
<p><a class='ref sc' id='sc62' href='#sc62'>SC 62</a>navanalinakomalavibuddhapadmavadanā<br>
hāṭakasudhāntaravitaruṇavimalaśaśiteja |<br>
dhṛtahutārciragnimaṇividyutatprabhojjvalitatejo |<br>
vāraṇamattalīlagajagāmi |<br>
govṛṣamṛgendrahaṁsakrama sukramā sucaraṇā || <a class='ref vns' id='vns15.32' href='#vns15.32'>Verse 15.32</a></p>
</blockquote>
<p><a class='ref sc' id='sc63' href='#sc63'>SC 63</a>bodhisattva āha—</p>
<blockquote class='gatha'>
<p><a class='ref sc' id='sc64' href='#sc64'>SC 64</a>chandaka yasya arthiṁ mayi pūrva tyakta karacaraṇanayana |<br>
tatha uttamāṅga tanaya bhārya priyāśca rājyadhanakanakavasana |<br>
ratnapūrṇa gaja turagānilajavavega vikramabalāḥ || <a class='ref vns' id='vns15.34' href='#vns15.34'>Verse 15.34</a></p>
<p><a class='ref sc' id='sc65' href='#sc65'>SC 65</a><a class='ref vai' id='vai152' href='#vai152'>Vai 152</a>śīlu mi rakṣi kṣānti paribhāvi<br>
vīryabaladhyānaprajñānirataścāsmi bahukalpakoṭinayutā |<br>
kiṁ tu spṛśitva bodhiśivaśāntim<br>
jarāmaraṇapañjaraniraṣṭasattvaparimocanasya samayo ’dyupasthitu mama || <a class='ref vns' id='vns15.35' href='#vns15.35'>Verse 15.35</a></p>
</blockquote>
<p><a class='ref sc' id='sc66' href='#sc66'>SC 66</a>chandaka āha—śrutaṁ mayā āryaputra yathā tvaṁ jātamātra eva naimittikānāṁ brāhmaṇānāmupanāmito darśanāya | taiścāsi rājñaḥ śuddhodanasyāgrato vyākṛtaḥ—deva vṛddhiste rājakulasya | āha—kimiti? te āhuḥ—</p>
<blockquote class='gatha'>
<p><a class='ref sc' id='sc67' href='#sc67'>SC 67</a>ayaṁ kumāraḥ śatapuṇyalakṣaṇo jātastavā ātmaja puṇyatejitaḥ |<br>
ca cakravartī catudvīpaīśvaro bhaviṣyati saptadhanairupetaḥ || <a class='ref vns' id='vns15.36' href='#vns15.36'>Verse 15.36</a></p>
<p><a class='ref sc' id='sc68' href='#sc68'>SC 68</a>sa cetpunarlokamavekṣya duḥkhitaṁ vijahyamāntaḥpuri niṣkramiṣyati |<br>
avāpya bodhiṁ ajarāmaraṁ padaṁ tarpeṣyate dharmajalairimāṁ prajām || <a class='ref vns' id='vns15.37' href='#vns15.37'>Verse 15.37</a></p>
</blockquote>
<p><a class='ref sc' id='sc69' href='#sc69'>SC 69</a>hanta āryaputra asti tāvadeva tadvyākaraṇaṁ nedaṁ nāsti | kiṁ tu śṛṇu tāvanmamārthakāmasya vacanam | āha—kimiti | aha—deva yasyārthe iha kecidanekavidhāni vratatapāṁsyārabhante ’jinajaṭāmakuṭacīvaravalkaladharā dīrghanakhakeśasmaśru ca, anekavidhāni kāyasyātāpanaparitāpanāni samutsahante | tīvraṁ ca vratatapamārabhante | kimiti? vayaṁ devamanuṣyasaṁpattiṁ pratilabhemahīti | sā ca saṁpattvayāryaputra pratilabdhā | idaṁ ca rājyamṛddhaṁ ca sphītaṁ ca kṣemaṁ subhikṣaṁ ramaṇīyamākīrṇabahujanamanuṣyam | imāni codyānāni varapravarāṇi nānāvidhapuṣpaphalamaṇḍitāni nānāśakunigaṇanikūjitāni | puṣkariṇyaścotpalapadmakumudapuṇḍarīkopaśobhitā haṁsamayūrakokilacakravākakroñcasārasanikūjitāḥ puṣpitasahakārāśokacampakakurabakatilakakeśarādinānādrumatīroparibaddhā nānāratnavṛkṣavāṭikāsamalaṁkṛtā aṣṭāpadavinibaddhā ratnavedikāparivṛtā ratnajālasaṁchannā yathartukālaparibhogā grīṣmavarṣāśaraddhemantasukhasaṁvāsāḥ | ime ca śaradabhranibhāḥ kailāsaparvatasadṛśā mahāprāsādā vaijayantasamā dharmasudharmakṣemasamā śokavigataprabhṛtayo vitardiniryūhatoraṇagavākṣaharmyakūṭāgāraprāsādatalasamalaṁkṛtā ratnakiṅkiṇījālasamīritāḥ | idaṁ cāryaputra antaḥpuraṁ tuṇavapaṇavavīṇāveṇusaṁpatāḍāvacarākimpalanakulasughoṣakamṛdaṅgapaṭahanṛtyagītavāditrasaṁgītisaṁprayogasuśikṣitaṁ hāsyalāsyakrīḍitaramitasukhilamadhuropacāram | tvaṁ ca deva yuvā anabhikrāntayauvano navo daharastaruṇaḥ komalaśarīraḥ śiśuḥ kṛṣṇakeśaḥ | <a class='ref vai' id='vai153' href='#vai153'>Vai 153</a> avikrīḍitaḥ kāmaiḥ | abhiramasva tāvadamarādhipatiriva daśaśatanayanastridaśādhipatiḥ | tataḥ paścād vṛddhībhūtā abhiniṣkramiṣyāmaḥ | tasyāṁ ca velāyāmimāṁ gāthāmabhāṣata—</p>
<blockquote class='gatha'>
<p><a class='ref sc' id='sc70' href='#sc70'>SC 70</a>ramatāṁ ca ratividhijñāṁ amarādhipatiryathā tridaśaloke |<br>
paścādvṛddhībhūtā vratatapasaṁ ārabhiṣyāmaḥ || <a class='ref vns' id='vns15.39' href='#vns15.39'>Verse 15.39</a></p>
</blockquote>
<p><a class='ref sc' id='sc71' href='#sc71'>SC 71</a>bodhisattva āha—alaṁ chandaka | anityāḥ khalvete kāmā adhruvā aśāśvatā vipariṇāmadharmāṇaḥ pradrutāścapalā girinadīvegatulyāḥ | avaśyāyabinduvadacirasthāyina ullāpanā riktamuṣṭivadasārāḥ kadalīskandhavaddurbalā āmabhājanavadbhedanātmakāḥ śaradabhranibhāḥ kṣaṇādbhūtvā na bhavanti | acirasthāyino vidyuta iva nabhasi saviṣabhojanamiva pariṇāmaduḥkhā mālutālatevāsukhadā abhilikhitā bālabuddhibhirudakabudbudopamāḥ kṣipraṁ vipariṇāmadharmāṇaḥ | māyāmarīcisadṛśāḥ saṁjñāviparyāsasamutthitāḥ | māyāsadṛśāścittaviparyāsavidhāpitāḥ | svapnasadṛśā dṛṣṭiviparyāsaparigrahayogenātṛptikarāḥ | sāgara iva duṣpūrā lavaṇodaka iva tṛṣākarāḥ | sarpaśirovadduḥsparśanīyā mahāprapātavatparivarjitāḥ paṇḍitaiḥ | sabhayāḥ saraṇāḥ sādīnavaḥ sadoṣāḥ iti jñātvā vivarjitāḥ prājñairvigarhitā vidvadbhirjugupsitā āryairvivarjitāḥ budhaiḥ parigṛhītā abudhairniṣevitā bālaiḥ | tasyāṁ ca velāyāmimāṁ gāthāmabhāṣata—</p>
<blockquote class='gatha'>
<p><a class='ref sc' id='sc72' href='#sc72'>SC 72</a>vivarjitā sarpaśiro yathā budhaiḥ vigarhitā mīḍhaghaṭo yathāśuciḥ |<br>
vināśakā sarvaśubhasya chandakā jñātvā hi kāmānna mi jāyate rati || <a class='ref vns' id='vns15.40' href='#vns15.40'>Verse 15.40</a></p>
</blockquote>
<p><a class='ref sc' id='sc73' href='#sc73'>SC 73</a>tadā chandakaḥ śalyaviddho yathā krandamānastato ’śrunetro duḥkhī evaṁ vākyamavravīt—</p>
<blockquote class='gatha'>
<p><a class='ref sc' id='sc74' href='#sc74'>SC 74</a>devā yasyārthi kecidihā tīvra nekavidhā ārabhante vratān<br>
ajinajaṭādhara sudīrghakeśānakhā śmaśrucīrāstathā |<br>
valkalādhāra śuṣkāṅga neke vratānāśritā<br>
śākasyāmākagardūlabhakṣāśca omūrdhakāścāpare govratāṁ saṁśritāḥ || <a class='ref vns' id='vns15.41' href='#vns15.41'>Verse 15.41</a></p>
<p><a class='ref sc' id='sc75' href='#sc75'>SC 75</a>kiṁ tu vaya bhavema śreṣṭhā viśiṣṭā jage cakravartivarā lokapālāstathā |<br>
śakra vajraṁdharā yāma devādhipā nirmitā | brahmaloke ca dhyānāsukhākāṅkṣiṇaḥ || <a class='ref vns' id='vns15.42' href='#vns15.42'>Verse 15.42</a></p>
</blockquote>
<blockquote class='gatha'>
<p><a class='ref sc' id='sc76' href='#sc76'>SC 76</a>tadida naravariṣṭha rājyaṁ tava sphītamṛddhaṁ subhikṣaṁ tathā ārāmodyānaprāsādaucchrepitaṁ vaijayantāsamam |<a class='ref vai' id='vai154' href='#vai154'>Vai 154</a><br>
istrigārasvayaṁ veṇuvīṇāravai gītavādyai ratī nṛtyasaṁgīti saṁyogi saṁśikṣitaṁ<br>
bhuñja kāmānimān mā vrajā sūratā || <a class='ref vns' id='vns15.43' href='#vns15.43'>Verse 15.43</a></p>
</blockquote>
<p><a class='ref sc' id='sc77' href='#sc77'>SC 77</a>bodhisattva āha—</p>
<blockquote class='gatha'>
<p><a class='ref sc' id='sc78' href='#sc78'>SC 78</a>chandaka śṛṇu yāni duḥkhāśatāmarpitā pūrvi janmāntare<br>
bandhanā rundhanā tāḍanā tarjanā kāmahetormayā |<br>
no ca nirviṇṇabhūt saṁskṛte mānasam || <a class='ref vns' id='vns15.44' href='#vns15.44'>Verse 15.44</a></p>
<p><a class='ref sc' id='sc79' href='#sc79'>SC 79</a>pramadavaśagataṁ ca mohākulaṁ dṛṣṭijālāvṛtaṁ andhabhūtaṁ purā |<br>
ātmasaṁjñāgrahākārakā vedanāvītivṛttā ime dharma ajñānataḥ || <a class='ref vns' id='vns15.45' href='#vns15.45'>Verse 15.45</a></p>
<p><a class='ref sc' id='sc80' href='#sc80'>SC 80</a>saṁbhūtā capalacala ’nitya meghaiḥ samā vidyubhiḥ sadṛśāḥ |<br>
osabindūpamā riktatucchā asārā anātmā ca śūnyasvabhāvā ime sarvaśaḥ || <a class='ref vns' id='vns15.46' href='#vns15.46'>Verse 15.46</a></p>
<p><a class='ref sc' id='sc81' href='#sc81'>SC 81</a>na ca mama viṣayeṣu saṁrajyate mānasaṁ<br>
dehi me chandakā kaṇṭhakālaṁkṛtaṁ aśvarājottamam |<br>
pūrṇa me maṅgalā ye purā cintitā<br>
bheṣyi sarvābhibhū sarvadharmeśvaro dharmarājo muniḥ || <a class='ref vns' id='vns2_15.46' href='#vns2_15.46'>Verse 2_15.46</a></p>
</blockquote>
<p><a class='ref sc' id='sc82' href='#sc82'>SC 82</a>chandaka āha—</p>
<blockquote class='gatha'>
<p><a class='ref sc' id='sc83' href='#sc83'>SC 83</a>imāṁ vibuddhāmbujapatralocanāṁ vicitrahārāṁ maṇiratnabhūṣitām |<br>
ghanapramuktāmiva vidyutāṁ nabhe nopekṣase śayanagatāṁ virocatīm || <a class='ref vns' id='vns15.48' href='#vns15.48'>Verse 15.48</a></p>
<p><a class='ref sc' id='sc84' href='#sc84'>SC 84</a>imāṁśca veṇūn paṇavāṁ sughoṣakāṁ mṛdaṅgavaṁśāṁśca saṁgītavāditām |<br>
cakorasorāṁ kalaviṅkanāditāṁ yathālayaṁ kinnariṇāṁ vihāsyase || <a class='ref vns' id='vns15.49' href='#vns15.49'>Verse 15.49</a></p>
<p><a class='ref sc' id='sc85' href='#sc85'>SC 85</a>sumanotpalāṁ vārṣikacampakāṁstathā sugandhamālāṁ guṇapuṣpasaṁcayām |<br>
kālāgurūnuttamagandhadhūpanāṁ nopekṣase tānanulepanān varān || <a class='ref vns' id='vns15.50' href='#vns15.50'>Verse 15.50</a></p>
<p><a class='ref sc' id='sc86' href='#sc86'>SC 86</a>sugandhagandhāṁśca rasāṁ praṇītāṁ susādhitāṁ vyañjanabhojanāṁstathā |<a class='ref vai' id='vai155' href='#vai155'>Vai 155</a><br>
saśarkarāṁ pānarasāṁ susaṁskṛtāṁ nopekṣase deva kahiṁ gamiṣyasi || <a class='ref vns' id='vns15.51' href='#vns15.51'>Verse 15.51</a></p>
<p><a class='ref sc' id='sc87' href='#sc87'>SC 87</a>śīte ca uṣṇānanulepanāmbarāṁ uṣṇe ca tānuragasāracandanāṁ |<br>
tāṁ kāśikāvastravarāmbarāṁ śubhāṁ nopekṣase deva kahiṁ gamiṣyasi || <a class='ref vns' id='vns15.52' href='#vns15.52'>Verse 15.52</a></p>
<p><a class='ref sc' id='sc88' href='#sc88'>SC 88</a>ime ca te (deva) kāmaguṇā hi pañca samṛddha deveṣviva devatānām |<br>
ramasva tāvadratisaukhyaanvitaḥ tato vanaṁ yāsyati śākyapuṅgavaḥ || <a class='ref vns' id='vns15.53' href='#vns15.53'>Verse 15.53</a></p>
</blockquote>
<p><a class='ref sc' id='sc89' href='#sc89'>SC 89</a>bodhisattva āha—</p>
<p><a class='ref sc' id='sc90' href='#sc90'>SC 90</a>aparimitānanta kalpā mayā chandakā bhukta kāmāni rūpāśca śabdāśca gandhā rasā sparśa nānāvidhā |</p>
<p><a class='ref sc' id='sc91' href='#sc91'>SC 91</a>divya ye mānuṣā no ca tṛptīrabhūt |</p>
<p><a class='ref sc' id='sc92' href='#sc92'>SC 92</a>nṛpativarasutena aiśvarya kārāpitaṁ cātudvīpe yadā rāja bhūccakravartī samanvāgataḥ saptabhī ratnabhiḥ istrigārasya madhye gataḥ | tridaśapatisuyāmadevādhipatyaṁ ca kārāpitaṁ yebhyaścāhaṁ cyavitvā ihābhyāgato nirmito nirmiteṣu māno ātmikā ca śriyā uttamā | bhukta pūrve mayā | surapuri vaśavarti māreśvatvaṁ ca kārāpitaṁ bhukta kāmāḥ samṛddhā varā no ca tṛptībhūt |</p>
<blockquote class='gatha'>
<p><a class='ref sc' id='sc93' href='#sc93'>SC 93</a>kiṁ puno adya māṁ hīnasaṁsevatastṛpti<br>
gacchedahaṁ sthānametanna saṁvidyate || <a class='ref vns' id='vns15.54' href='#vns15.54'>Verse 15.54</a></p>
</blockquote>
<p><a class='ref sc' id='sc94' href='#sc94'>SC 94</a>api ca—</p>
<p><a class='ref sc' id='sc95' href='#sc95'>SC 95</a>imu jaṁga apekṣāmyahaṁ chandakā duḥkhitaṁ śokakāntārasaṁsāramadhye sthitam | kleśavyālākule uhyamānaṁ sadā | aśaraṇamaparāyaṇaṁ mohavidyāndhakāre jarāvyādhimṛtyūbhayaiḥ pīḍitam | janmaduḥkhaiḥ samabhyāhataṁ vyāhataṁ śatrubhiḥ | ahamiha samudāniyā dharmanāvaṁ mahātyāgaśīlavratakṣāntivīryābalāṁ dārusaṁbhārasaṁghātitāṁ sāramadhyāśayairvajrakaiḥ saṁgṛhītāṁ dṛḍhām | svayamahamabhiruhya nāvāmimātmāno ’vatīrya saṁsāraoghe</p>
<blockquote class='gatha'>
<p><a class='ref sc' id='sc96' href='#sc96'>SC 96</a>ahaṁ tārayiṣye anantaṁ jagat | śokasaṁsārakāntāraroṣormirāgag<br>
rahāvartavairākule dustare | eva cittaṁ mama || <a class='ref vns' id='vns15.55' href='#vns15.55'>Verse 15.55</a></p>
<p><a class='ref sc' id='sc97' href='#sc97'>SC 97</a><a class='ref vai' id='vai156' href='#vai156'>Vai 156</a>tadātmanottīrya idaṁ bhavārṇavaṁ savairadṛṣṭigrahakleśarākṣasam |<br>
svayaṁ taritvā ca anantakaṁ jagat sthale sthapeṣye ajarāmare śive || <a class='ref vns' id='vns15.56' href='#vns15.56'>Verse 15.56</a></p>
</blockquote>
<p><a class='ref sc' id='sc98' href='#sc98'>SC 98</a>tadā chandako bhūyasyā mātrayā prarudannevamāha—deva eṣa vyavasāyasya niścayaḥ?</p>
<p><a class='ref sc' id='sc99' href='#sc99'>SC 99</a>bodhisattva āha—</p>
<blockquote class='gatha'>
<p><a class='ref sc' id='sc100' href='#sc100'>SC 100</a>śṛṇu chandaka mahya niścayaṁ mokṣasattvārtha hitārthamudyatam |<br>
acalācalamavyayaṁ dṛḍhaṁ merurājeva yathā suduścalam || <a class='ref vns' id='vns15.57' href='#vns15.57'>Verse 15.57</a></p>
</blockquote>
<p><a class='ref sc' id='sc101' href='#sc101'>SC 101</a>chandaka āha—kīdṛśa āryaputrasya niścayaḥ?</p>
<p><a class='ref sc' id='sc102' href='#sc102'>SC 102</a>bodhisattva āha—</p>
<blockquote class='gatha'>
<p><a class='ref sc' id='sc103' href='#sc103'>SC 103</a>vajrāśaniḥ paraśuśaktiśarāśca varṣe vidyutpratānajvalitaḥ kvathitaṁ ca loham |<br>
ādīptaśailaśikharā prapateyu mūrdhni naivā ahaṁ puna janeya gṛhābhilāṣam || <a class='ref vns' id='vns15.58' href='#vns15.58'>Verse 15.58</a></p>
<p><a class='ref sc' id='sc104' href='#sc104'>SC 104</a>tadā amara nabhagatāḥ kilakilā muñciṣu kusumavṛṣṭiḥ |<br>
jaya he paramamatidharā jagati abhayadāyakā nātha || <a class='ref vns' id='vns15.59' href='#vns15.59'>Verse 15.59</a></p>
<p><a class='ref sc' id='sc105' href='#sc105'>SC 105</a>na rajyate puruṣavarasya mānasaṁ nabho yathā tamarajadhūmaketubhiḥ |<br>
na lipyate viṣayasukheṣu nirmalo jale yathā navanalinaṁ samudbhavam || <a class='ref vns' id='vns2_15.59' href='#vns2_15.59'>Verse 2_15.59</a></p>
</blockquote>
<p><a class='ref sc' id='sc106' href='#sc106'>SC 106</a>atha khalu bhikṣavo bodhisattvasya niścayaṁ viditvā śāntamatiśca devaputro lalitavyūhaśca devaputraḥ kapilavastuni mahānagare sarvastrīpuruṣadārakadārikānāmapasvāpanamakurutām, sarvaśabdāṁścāntardhāpayāmāsatuḥ ||</p>
<p><a class='ref sc' id='sc107' href='#sc107'>SC 107</a>atha khalu bhikṣavo bodhisattvaḥ sarvaṁ nagarajanaṁ prasuptaṁ viditvā ardharātrisamayaṁ copasthitaṁ jñātvā puṣyaṁ ca nakṣatrādhipatiṁ yuktaṁ jñātvā sāṁprataṁ niṣkramaṇakāla iti jñātvā chandakamāmantrayate sma—chandaka māṁ medānīṁ khedaya | prayaccha me kaṇṭhakaṁ samalaṁkṛtya, mā ca vilambiṣṭhāḥ ||</p>
<p><a class='ref sc' id='sc108' href='#sc108'>SC 108</a>samanantarodāhṛtā ca bodhisattveneyaṁ vāk | atha tatkṣaṇameva catvāro lokapālā bodhisattvasya vacanamupaśrutya svakasvakāni ca bhavanāni gatvā bodhisattvasya pūjākarmaṇe svaiḥ svairvyūhaistvaritaṁ tvaritaṁ punarapi kapilavastumahānagaramāgacchanti sma ||</p>
<p><a class='ref sc' id='sc109' href='#sc109'>SC 109</a><a class='ref vai' id='vai157' href='#vai157'>Vai 157</a>tatra dhṛtarāṣṭro mahārājo gandharvādhipatiḥ pūrvasyā diśa āgato ’bhūt sārdhamanekairgandharvakoṭiniyutaśatasahasrairnānātūryasaṁgītisaṁpravāditena | āgatya ca kapilavastumahānagaraṁ pradakṣiṇīkṛtya yathāgataḥ pūrvāṁ diśamupaniśrityāsthāt bodhisattvaṁ namasyamānaḥ ||<br>
dakṣiṇasyā diśo virūḍhako mahārājo ’bhyāgato ’bhūt sārdhamanekaiḥ kumbhāṇḍakoṭiniyutaśatasahasrairnānāmuktāhārapāṇipralambitairnānāmaṇiratnaparigṛhītairvividha—gandhodakapūrṇaghaṭaparigṛhītaiḥ | āgatya ca kapilavastumahānagaraṁ pradakṣiṇīkṛtya yathāgata eva dakṣiṇāṁ diśamupaniśrityāsthāt bodhisattvaṁ namasyamānaḥ ||</p>
<p><a class='ref sc' id='sc110' href='#sc110'>SC 110</a>paścimāyā diśo virūpākṣo mahārāja āgato ’bhūt sārdhamanekairnāgakoṭiniyutaśatasahasrairnānāmuktāhārapāṇipralambitairnānāmaṇiratnaparigṛhītairgandha—cūrṇapuṣpavarṣameghasamutthitaiśca mṛdubhiḥ sugandhibhirnānāvātaiḥ pravāyadbhiḥ | āgatya ca kapilavastumahānagaraṁ pradakṣiṇīkṛtya yathāgata eva paścimāṁ diśamupaniśrityāsthāt bodhisattvaṁ namasyamānaḥ ||</p>
<p><a class='ref sc' id='sc111' href='#sc111'>SC 111</a>uttarasyā diśaḥ kubero mahārāja āgato ’bhūt sārdhamanekairyakṣakoṭiniyutaśatasahasrairjyotīrasamaṇiratnaparigṛhītairdīpikāpāṇiparigṛhītaiśca jvalitolkāpāṇiparigṛhītairdhanurasiśaraśaktitomaratriśūlacakrakaṇayabhindipālādinānāpraharaṇaparigṛhītairdṛḍha—saṁnaddhavarbhitakavacitaiḥ | āgatya kapilavastumahānagaraṁ pradakṣiṇīkṛtya yathāgata evottarāṁ diśamupaniśrityāsthāt bodhisattvaṁ namasyamānaḥ ||</p>
<p><a class='ref sc' id='sc112' href='#sc112'>SC 112</a>śakraśca devānāmindraḥ sārdhaṁ trāyatriṁśadevairāgato ’bhūt divyapuṣpagandhamālyavilepanacūrṇacīvarachatradhvajapatākāvataṁsakābharaṇaparigṛhītaiḥ | āgatya kapilavastumahānagaraṁ pradakṣiṇīkṛtya yathāgata eva saparivāra uparyantarikṣe ’sthāt bodhisattvaṁ namaskurvan ||</p>
<p><a class='ref sc' id='sc113' href='#sc113'>SC 113</a>iti hi bhikṣavaśchandako bodhisattvasya vacanamupaśrutyāśrupūrṇanayano bodhisattvamevamāha—āryaputra tvaṁ ca kālajño velajñaśca samayajñaḥ | ayaṁ ca akālo ’samayo gantum | tatkimājñāpayasi iti ||</p>
<p><a class='ref sc' id='sc114' href='#sc114'>SC 114</a>bodhisattva āha—chandaka, ayaṁ sa kālaḥ |</p>
<p><a class='ref sc' id='sc115' href='#sc115'>SC 115</a>chandaka āha—kasyāryaputra kālaḥ?</p>
<p><a class='ref sc' id='sc116' href='#sc116'>SC 116</a>bodhisattva āha—</p>
<blockquote class='gatha'>
<p><a class='ref sc' id='sc117' href='#sc117'>SC 117</a>yattanmayā prārthitu dīrgharātraṁ sattvānamarthaṁ parimārgatā hi |<br>
avāpya bodhiṁ ajarāmaraṁ padaṁ moce jagattasya kṣaṇo upasthitaḥ || <a class='ref vns' id='vns15.60' href='#vns15.60'>Verse 15.60</a></p>
</blockquote>
<p><a class='ref sc' id='sc118' href='#sc118'>SC 118</a><a class='ref vai' id='vai158' href='#vai158'>Vai 158</a>iyamatra dharmatā ||</p>
<p><a class='ref sc' id='sc119' href='#sc119'>SC 119</a>tatredamucyate—</p>
<blockquote class='gatha'>
<p><a class='ref sc' id='sc120' href='#sc120'>SC 120</a>bhaumāntarīkṣāśca tathaiva pālāḥ śakraśca devādhipatiḥ sayakṣaḥ |<br>
yāmāśca devāstuṣitāśca nirmitāḥ paranirmitodyukta tathaiva devāḥ || <a class='ref vns' id='vns15.61' href='#vns15.61'>Verse 15.61</a></p>
<p><a class='ref sc' id='sc121' href='#sc121'>SC 121</a>varuṇo manasvī api nāgarājā anāvataptaśca tathaiva māgaraḥ<br>
abhiyukta te cāpyabhipūjanārthaṁ naiṣkramyakāle narapuṁgavasya || <a class='ref vns' id='vns15.62' href='#vns15.62'>Verse 15.62</a></p>
<p><a class='ref sc' id='sc122' href='#sc122'>SC 122</a>ye cāpi rūpāvacareṣu devāḥ praśāntacārī saha dhyānagocarāḥ |<br>
abhiyukta te cāpyabhipūjanārthaṁ trailokyapūjyasya narottamasya || <a class='ref vns' id='vns15.63' href='#vns15.63'>Verse 15.63</a></p>
<p><a class='ref sc' id='sc123' href='#sc123'>SC 123</a>daśādiśo ’bhyāgata śuddhasattvāḥ sahāyakāḥ pūrvacariṁ carantaḥ |<br>
drakṣyāmahe niṣkramaṇaṁ jinasya pūjāṁ kariṣyāmi tathānurūpām || <a class='ref vns' id='vns15.64' href='#vns15.64'>Verse 15.64</a></p>
<p><a class='ref sc' id='sc124' href='#sc124'>SC 124</a>sa cāpi guhyādhipatirmahātmā pradīptavajro nabhasi pratisthitaḥ |<br>
saṁnaddhagātro balavīryavikramaḥ kareṇa guhya jvalamānu vajram || <a class='ref vns' id='vns15.65' href='#vns15.65'>Verse 15.65</a></p>
<p><a class='ref sc' id='sc125' href='#sc125'>SC 125</a>candraśca sūryo ubhi devaputrau pradakṣiṇaṁ vāmaku supratisthitau |<br>
daśāṅgulī añjalibhirgṛhītvā naiṣkramyaśabdo ’nuvicārayanti || <a class='ref vns' id='vns15.66' href='#vns15.66'>Verse 15.66</a></p>
<p><a class='ref sc' id='sc126' href='#sc126'>SC 126</a>puṣyaśca nakṣatra sapāriṣadyo audārikaṁ nirmiṇi ātmabhāvam |<br>
sthitvāgratastasya narottamasya manojñaghoṣābhirutaṁ pramuñcat || <a class='ref vns' id='vns15.67' href='#vns15.67'>Verse 15.67</a></p>
<p><a class='ref sc' id='sc127' href='#sc127'>SC 127</a>sarve ’dya siddhāḥ śubha tubhya maṅgalāḥ puṣyaśca yuktaḥ samayaśca gantum |<a class='ref vai' id='vai159' href='#vai159'>Vai 159</a><br>
ahaṁ pi yāsyāmi tvayaiva sārdhaṁ | anuttarāyo bhava rāgasūdanaḥ || <a class='ref vns' id='vns15.68' href='#vns15.68'>Verse 15.68</a></p>
<p><a class='ref sc' id='sc128' href='#sc128'>SC 128</a>saṁcodakaścodayi devaputra uttiṣṭha śīghraṁ balavīryaudgataḥ |<br>
duḥkhairhatāṁstāraya sarvasattvān naiṣkramyakālaḥ samupasthitaste || <a class='ref vns' id='vns15.69' href='#vns15.69'>Verse 15.69</a></p>
<p><a class='ref sc' id='sc129' href='#sc129'>SC 129</a>samāgatā devasahasrakoṭyaḥ pravarṣamāṇā kusumān manojñān |<br>
sa cāpi paryaṅkavare niṣaṇṇo devairvṛto bhrājati dīptatejaḥ || <a class='ref vns' id='vns15.70' href='#vns15.70'>Verse 15.70</a></p>
<p><a class='ref sc' id='sc130' href='#sc130'>SC 130</a>nagare istrika dārakāśca puruṣā yāścābhavan dārikāḥ<br>
sarve te śayitā kilāntamanaso īryāpathebhyaścyutāḥ |<br>
hasti aśvagavāśca sārikaśukāḥ kroñcā mayūrāstathā<br>
sarve te śayitā kilāntamanasaḥ paśyanti rūpaṁ na te || <a class='ref vns' id='vns15.71' href='#vns15.71'>Verse 15.71</a></p>
<p><a class='ref sc' id='sc131' href='#sc131'>SC 131</a>ye cā te dṛḍhavajratomaradharā śākyaiḥ sutāḥ sthāpitāḥ<br>
hastiaśvaratheṣu toraṇavare te cāpyavasvāpitāḥ |<br>
rājā rājakumāra pārthivajanaḥ sarve prasuptā bhavan<br>
api cā nārigaṇā vinagnavasanā suptā na te buddhiṣū || <a class='ref vns' id='vns15.72' href='#vns15.72'>Verse 15.72</a></p>
<p><a class='ref sc' id='sc132' href='#sc132'>SC 132</a>so ca brahmaruto manojñavasanaḥ kalaviṅkaghoṣasvaro<br>
rātrau nirgata ardharātrasamaye taṁ chandakaṁ abravīt |<br>
sādhū chandaka dehi kaṇṭhaku mama svālaṁkṛtaṁ śobhanaṁ<br>
mā vighnaṁ kuru me dadāhi capalaṁ yadi me priyaṁ manyase || <a class='ref vns' id='vns15.73' href='#vns15.73'>Verse 15.73</a></p>
<p><a class='ref sc' id='sc133' href='#sc133'>SC 133</a>kva tvaṁ yāsyasi sattvasārathivarā kiṁ aśvakāryaṁ ca te<br>
kālajñaḥ samayajña dharmacaraṇo kālo na gantu kvacit |<br>
dvārāste pithitā dṛḍhārgalakṛtā ko dāsyate tāṁ tava |<br>
śakreṇā manasātha cetanavaśātte dvāra muktā kṛtāḥ<br>
dṛṣṭvā chandaka harṣito puna dukhī aśrūṇi so ’vartayī |<br>
hā dhikko mi sahāyu kiṁ tu kurumī dhāvāmi kāṁ vā diśaṁ<br>
ugraṁtejadhareṇa vākyu bhaṇitaṁ śakyaṁ na saṁdhāritum || <a class='ref vns' id='vns15.74' href='#vns15.74'>Verse 15.74</a></p>
<p><a class='ref sc' id='sc134' href='#sc134'>SC 134</a><a class='ref vai' id='vai160' href='#vai160'>Vai 160</a>sā senā caturaṅginī balavatī kiṁ bhū karotīha hā<br>
rājā rājakumāra pārthiva jano nemaṁ hi budhyanti te |<br>
strīsaṁghaḥ śayitastathā yaśavatī osvāpitā devataiḥ<br>
hā dhiggacchati sidhyate ’sya praṇidhiryaścintitaḥ pūrvaśaḥ || <a class='ref vns' id='vns15.75' href='#vns15.75'>Verse 15.75</a></p>
<p><a class='ref sc' id='sc135' href='#sc135'>SC 135</a>devāḥ koṭisahasra hṛṣṭamanasastaṁ chandakaṁ abruvan<br>
sādhu chandaka dehi kaṇṭhakavaraṁ mā khedayī nāyakam |<br>
bherīśaṅkhamṛdaṅgatūryanayutā devāsurairvāditā<br>
naivedaṁ pratibudhyate puravaraṁ osvāpitaṁ devataiḥ || <a class='ref vns' id='vns15.76' href='#vns15.76'>Verse 15.76</a></p>
<p><a class='ref sc' id='sc136' href='#sc136'>SC 136</a>paśya chandaka antarīkṣa vimalaṁ divyā prabhā śobhate<br>
paśya tvaṁ bahubodhisattvanayutāṁ ye pūjanāyāgatāḥ |<br>
śakraṁ paśya śacīpatiṁ balavṛtaṁ dvārasthitaṁ bhrājate<br>
devāṁścāpyasurāṁśca kinnaragaṇāṁ ye pūjanārthāgatāḥ || <a class='ref vns' id='vns15.77' href='#vns15.77'>Verse 15.77</a></p>
<p><a class='ref sc' id='sc137' href='#sc137'>SC 137</a>śrutvā chandaka devatāna vacanaṁ taṁ kaṇṭhakaṁ ālapī<br>
eṣvāgacchati sattvasārathivaraḥ tvaṁ tāva heṣiṣyase |<br>
so taṁ varṣikuvarṇa kāñcanakhuraṁ svālaṁkṛtaṁ kṛtvanā<br>
upanetī guṇasāgarasya vahanaṁ rodantako durmanā || <a class='ref vns' id='vns15.78' href='#vns15.78'>Verse 15.78</a></p>
<p><a class='ref sc' id='sc138' href='#sc138'>SC 138</a>eṣā te varalakṣaṇā hitakarā aśvaḥ sujātaḥ śubho<br>
gaccha sidhyatu tubhya eva praṇidhiryaścintitaḥ pūrvaśaḥ |<br>
ye te vighnakarā vrajantu praśamaṁ āsāṁ vrataṁ sidhyatāṁ<br>
bhavahī sarvajagasya saukhyadadanaḥ svargasya śāntyāstathā || <a class='ref vns' id='vns15.79' href='#vns15.79'>Verse 15.79</a></p>
<p><a class='ref sc' id='sc139' href='#sc139'>SC 139</a>sarvā kampita ṣaḍvikāra dharaṇī śayanādyadā sotthitaḥ<br>
ārūḍhaḥ śaśipūrṇamaṇḍalanibhaṁ taṁ aśvarājottamam |<br>
pālā pāṇiviśuddhapadmavimalā nyasayiṁsu aśvottame<br>
śakro brahma ubhau ca tasya purato darśyanti mārgo hyayam || <a class='ref vns' id='vns15.80' href='#vns15.80'>Verse 15.80</a></p>
<p><a class='ref sc' id='sc140' href='#sc140'>SC 140</a>ābhā tena pramukta acchavimalā obhāsitā medinī<br>
sarve śānta apāya sattva sukhitā kleśairna bādhyī tadā |<br>
puṣpā varṣiṣu tūryakoṭi raṇiṣū devāsurāstuṣṭuvuḥ<br>
sarve kṛtva pradakṣiṇaṁ puravaraṁ gacchanti harṣānvitāḥ || <a class='ref vns' id='vns15.81' href='#vns15.81'>Verse 15.81</a></p>
<p><a class='ref sc' id='sc141' href='#sc141'>SC 141</a><a class='ref vai' id='vai161' href='#vai161'>Vai 161</a>puravarottami devata dīnamanā upagamya gacchati mahāpuruṣe |<br>
purataḥ sthitā karuṇadīnamanā girayā samālapati padmamukham || <a class='ref vns' id='vns15.82' href='#vns15.82'>Verse 15.82</a></p>
<p><a class='ref sc' id='sc142' href='#sc142'>SC 142</a>tamasākulaṁ bhuvimu sarvapuraṁ nagaraṁ na śobhati tvaya rahitam |<br>
na mamātra kāci rati prītikarī tyaktaṁ tvayā ca yadidaṁ bhavanam || <a class='ref vns' id='vns15.83' href='#vns15.83'>Verse 15.83</a></p>
<p><a class='ref sc' id='sc143' href='#sc143'>SC 143</a>na punaḥ śruṇiṣyi rutu pakṣigaṇe antaḥpure madhuraveṇuravam |<br>
maṅgalyaśabda tatha gītaravaṁ pratibodhanaṁ tava anantayaśaḥ || <a class='ref vns' id='vns15.84' href='#vns15.84'>Verse 15.84</a></p>
<p><a class='ref sc' id='sc144' href='#sc144'>SC 144</a>darśe na bhūyu surasiddhagaṇāṁ kurvantu pūja tava rātridivam |<br>
ghrāyiṣyi gandha na ca divya punaḥ tvayi nirgate nihatakleśagaṇe || <a class='ref vns' id='vns15.85' href='#vns15.85'>Verse 15.85</a></p>
<p><a class='ref sc' id='sc145' href='#sc145'>SC 145</a>nirbhuktamālyamiva paryuṣitaṁ tyaktaṁ tvayādya bhavanaṁ hi tathā |<br>
naṭaraṅgakalpa pratibhāyati me tvayi nirgate na bhuyu tejaśiri || <a class='ref vns' id='vns15.86' href='#vns15.86'>Verse 15.86</a></p>
<p><a class='ref sc' id='sc146' href='#sc146'>SC 146</a>ojo balaṁ harasi sarvapure na ca śobhate aṭavitulyamidam |<br>
vitathaṁ ṛṣīṇa vacanādya bhutaṁ yehī viyākṛtu bhuvi cakrabalo || <a class='ref vns' id='vns15.87' href='#vns15.87'>Verse 15.87</a></p>
<p><a class='ref sc' id='sc147' href='#sc147'>SC 147</a>abalaṁ balaṁ bhuvimu śākyabalaṁ ucchinna vaṁśa iha rājakule |<br>
āśā pranaṣṭa iha śākyagaṇe tvayi nirgate mahati puṇyadrume || <a class='ref vns' id='vns15.88' href='#vns15.88'>Verse 15.88</a></p>
<p><a class='ref sc' id='sc148' href='#sc148'>SC 148</a>ahameva tubhya gati gacchayamī yatha tvaṁ prayāsi amalā vimalā |<a class='ref vai' id='vai162' href='#vai162'>Vai 162</a><br>
api cā kṛpā karuṇa saṁjaniya vyavalokayasva bhavanaṁ tvamidam || <a class='ref vns' id='vns15.89' href='#vns15.89'>Verse 15.89</a></p>
<p><a class='ref sc' id='sc149' href='#sc149'>SC 149</a>vyavalokya caiva bhavanaṁ matimān madhurasvaro giramudīritavān |<br>
nāhaṁ pravekṣi kapilasya puraṁ aprāpya jātimaraṇāntakaram || <a class='ref vns' id='vns15.90' href='#vns15.90'>Verse 15.90</a></p>
<p><a class='ref sc' id='sc150' href='#sc150'>SC 150</a>sthānāsanaṁ śayanacaṁkramaṇaṁ na kariṣyahaṁ kapilavastumukham |<br>
yāvanna labdha varabodhi mayā ajarāmaraṁ padavaraṁ hyamṛtam || <a class='ref vns' id='vns15.91' href='#vns15.91'>Verse 15.91</a></p>
<p><a class='ref sc' id='sc151' href='#sc151'>SC 151</a>yadasau jagatpradhāno niṣkrāntu bodhisattvo tasyā nabhe vrajanto stavayiṁsu apsarāṇām |<br>
eṣa maha dakṣiṇīyo eṣa maha puṇyakṣetraṁ puṇyarthikāna kṣetraṁ amṛtāphalasya dātā || <a class='ref vns' id='vns15.92' href='#vns15.92'>Verse 15.92</a></p>
<p><a class='ref sc' id='sc152' href='#sc152'>SC 152</a>ena bahukalpakoṭī dānadamasaṁyamenā samudānitāsya bodhiḥ sattvakaruṇāyamānā |<br>
eṣa pariśuddhaśīlo suvrata akhaṇḍacārī na ca kāma naiva bhogāṁ prārthentu śīlarakṣī || <a class='ref vns' id='vns15.93' href='#vns15.93'>Verse 15.93</a></p>
<p><a class='ref sc' id='sc153' href='#sc153'>SC 153</a>eṣa sada kṣāntivādī chidyanti aṅgamaṅge na ca krodhu naiva roṣaḥ sattvaparitrāyaṇārtham |<br>
eṣa sada vīryavanto avikhinna kalpakoṭyaḥ samudānitāsya bodhiryaṣṭā ca yakṣakoṭīḥ || <a class='ref vns' id='vns15.94' href='#vns15.94'>Verse 15.94</a></p>
<p><a class='ref sc' id='sc154' href='#sc154'>SC 154</a>eṣa sada dhyānadhyāyī śāntapraśāntacitto dhyāyitva sarvakleśāṁ moceṣyi sattvakoṭīḥ |<br>
eṣo asaṅga prājñaḥ kalpairvikalpamukto kalpairvimuktacitto jinu bheṣyate svayaṁbhūḥ || <a class='ref vns' id='vns15.95' href='#vns15.95'>Verse 15.95</a></p>
<p><a class='ref sc' id='sc155' href='#sc155'>SC 155</a>eṣa sada maitracitto karuṇāya pāraprāpto mudito upekṣadhyāyī brāhme pathi vidhijñaḥ |<br>
eṣo ’tidevadevo devebhi pūjanīyo śubhavimalaśuddhacitto guṇaniyutapāraprāptaḥ || <a class='ref vns' id='vns15.96' href='#vns15.96'>Verse 15.96</a></p>
<p><a class='ref sc' id='sc156' href='#sc156'>SC 156</a><a class='ref vai' id='vai163' href='#vai163'>Vai 163</a>śaraṇaṁ bhayārditānāṁ dīpo acakṣuṣāṇāṁ layano upadrutānāṁ vaidyaścirāturāṇām |<br>
rājeva dharmarājo indraḥ sahasranetro brahmasvayaṁbhubhūtaḥ kāyapraśabdhacitto || <a class='ref vns' id='vns15.97' href='#vns15.97'>Verse 15.97</a></p>
<p><a class='ref sc' id='sc157' href='#sc157'>SC 157</a>dhīraḥ prabhūtaprajño vīro viviktacittaḥ śūraḥ kileśaghātī ajitaṁjayo jitāriḥ |<br>
siṁho bhayaprahīṇo nāgaḥ sudāntacitto ṛṣabho gaṇapradhānaḥ kṣāntaḥ prahīṇakopaḥ || <a class='ref vns' id='vns15.98' href='#vns15.98'>Verse 15.98</a></p>
<p><a class='ref sc' id='sc158' href='#sc158'>SC 158</a>candraḥ prabhāsayantaḥ sūryo ’vabhāsakārī<br>
ulkā pradyotakārī sarvatamovimuktaḥ |<br>
padmaṁ anopaliptaṁ puṣpaṁ suśīlapatraṁ<br>
merūrakampi śāstā pṛthivī yathopajīvyo<br>
ratanākaro akṣobhyaḥ || <a class='ref vns' id='vns15.99' href='#vns15.99'>Verse 15.99</a></p>
<p><a class='ref sc' id='sc159' href='#sc159'>SC 159</a>ena jitu kleśamāro ena jitu skandhamāro ena jitu mṛtyumāro nihato ’sya deva(putra)māro |<br>
eṣa maha sārthavāho kupathapratisthitānāṁ aṣṭāṅgamārgaśreṣṭhaṁ deśeṣyate nacireṇā || <a class='ref vns' id='vns15.100' href='#vns15.100'>Verse 15.100</a></p>
<p><a class='ref sc' id='sc160' href='#sc160'>SC 160</a>jaramaraṇakleśaghātī tamatimiravipramukto<br>
bhuvi divi ca saṁpraghuṣṭo jinu bheṣyate svayaṁbhūḥ |<br>
stuta stavitu aprameyo varapuruṣarūpadhārī<br>
yatpuṇya tvāṁ stavitvā bhoma yatha vādisiṁhaḥ || <a class='ref vns' id='vns15.101' href='#vns15.101'>Verse 15.101</a></p>
</blockquote>
<p><a class='ref sc' id='sc161' href='#sc161'>SC 161</a>iti hi bhikṣavo ’bhiniṣkrānto bodhisattvo ’tikramya śākyānatikramya kroḍyānatikramya mallān maineyānāmanuvaineye niga me ṣaṭsu yojaneṣu | tatra bodhisattvasya rātriprabhāto ’bhūt | tato bodhisattvo kaṇṭhakādavatīrya dharaṇītale sthitvā taṁ mahāntaṁ devanāgayakṣagandharvāsuragaruḍakinnaramahoragasaṁghaṁ visarjayati sma | visarjya cāsyaitadabhūt—imānyābharaṇāni kaṇṭhakaṁ ca chandakasya haste visarjayāmīti ||</p>
<p><a class='ref sc' id='sc162' href='#sc162'>SC 162</a>atha bodhisattvaśchandakamāmantryaitadavocat—gaccha tvaṁ chandaka, imānyābharaṇāni kaṇṭhakaṁ ca gṛhītvā nivartayasva | yatra ca pradeśe chandako nivṛttastatra caityaṁ sthāpitamabhūt | adyāpi taccaityaṁ chandakanivartanamiti jñāyate ||</p>
<p><a class='ref sc' id='sc163' href='#sc163'>SC 163</a><a class='ref vai' id='vai164' href='#vai164'>Vai 164</a>punaśca bodhisattvasyaitadabhavat—kathaṁ ca nāma cūḍā ca pravrajyā ceti | sa khaḍgena cūḍāṁ chittvā antarikṣe kṣipati sma | sā ca trāyatriṁśatā devaiḥ parigṛhītābhūt pūjārtham | adyāpi ca trāyatriṁśatsu deveṣu cūḍāmaho vartate | tatrāpi caityaṁ sthāpitamabhūt | adyāpi ca taccūḍāpratigrahaṇamiti jñāyate ||</p>
<p><a class='ref sc' id='sc164' href='#sc164'>SC 164</a>punarapi bodhisattvasyaitadabhūt—kathaṁ hi nāma pravrajyā ca kāśikāni vastrāṇi | sacedvanavāsānurūpāṇi kāṣāyāṇi vastrāṇi labheyam, śobhanaṁ syāt | atha śuddhavāsakāyikānāṁ devānāmetadabhūt—kāṣāyairbodhisattvasya kāryamiti | tatraiko devaputro divyaṁ rūpamantardhāpya lubdhakarūpeṇa kāṣāyavastraprāvṛto bodhisattvasya purato ’sthāt | atha bodhisattvastametadavocat—sacenme tvaṁ mārṣā kāṣāyāṇi vastrāṇi dadyāḥ, imāni te ’haṁ kāśikāni vastrāṇi dadyām | so ’vocat—etāni vastrāṇi tava śobhante | imāni mama | bodhisattva āha—ahaṁ tvāṁ yācāmi | tatastena lubdhakarūpiṇā devaputreṇa bodhisattvāya kāṣāyāṇi vastrāṇi dattānyabhūvan | kāśikāni gṛhṇīte sma | atha sa devaputro gauravajātastāni vastrāṇi ubhābhyāṁ pāṇibhyāṁ śirasi kṛtvā tata eva devalokamagamat teṣāṁ pūjārtham | tacchandakena dṛṣṭamabhūt | tatrāpi caityaṁ sthāpitam | adyāpi taccaityaṁ kāṣāyagrahaṇamityevaṁ jñāyate ||</p>
<p><a class='ref sc' id='sc165' href='#sc165'>SC 165</a>yadā ca bodhisattvena cūḍāṁ chittvā kāṣāyāṇi vastrāṇi prāvṛtāni, tasmin samaye devaputraśatasahasrā hṛṣṭāstuṣṭā udagrā āttamanasaḥ paramapramuditāḥ prītisaumanasyajātā hīhīkārakilikilāprakṣveḍitānirnādanirghoṣaśabdamakārṣuḥ | siddhārtho bho mārṣāḥ kumāraḥ pravrajitaḥ | so ’yamanuttarāṁ samyaksaṁbodhimabhisaṁbudhya dharmacakraṁ pravartayiṣyati | asaṁkhyeyāñjātidharmāṇaḥ sattvān jātyā parimocayiṣyati | yāvajjarāvyādhimaraṇaśokaparidevaduḥkhadaurmanasyopāyāsebhyaḥ parimocya saṁsārasāgarāt pāramuttāryānuttare kṣeme ’bhaye ’śoke nirūpadrave śive virajase ’mṛte dharmadhātau pratiṣṭhāpayiṣyatīti | sa ca śabdaḥ śabdaparaṁparayā yāvadakaniṣṭhabhavanamabhyudgato ’bhūt ||</p>
<p><a class='ref sc' id='sc166' href='#sc166'>SC 166</a>tato ’ntaḥpurikābhiḥ kumāramapaśyantībhiḥ grīṣmikavārṣikahaimantikeṣu prāsādeṣvāsaneṣu ca gṛheṣu parimāgamāṇā yadā na paśyanti sma, tadā ekībhūtābhiḥ kurarībhirivotkrṛṣṭamabhūt | tatra kāścitstriyaḥ paramaśokārtā hā tātehi krandanti sma | kāścidbhrātaḥ kāścidbharta iti krandanti sma | kāściddhā nātheti krandanti sma | kāściddhā svāminniti | kāścinnānāpriyavacanapralāpaiḥ, kāścinnānākāyaparisarpikayā rudanti sma | kāścicchīrṣopakarṣikayā, kāścidanyonyamukhāvalokitayā rudanti sma | kāściccakṣuḥparivartikayā, kāścitsvavadanāni vastrairucchādya rudanti sma | kāścidūrū pāṇibhiḥ prasphoṭayantyaḥ, kāściddhṛdayaḥ, pāṇibhistāḍayantyaḥ, kāścidbāhūn pāṇibhiḥ prasphoṭayantyaḥ, kāścicchirāṁsi, kāścicchiraḥ pāṁśubhiravakirantyo rudanti sma | kāścidvikṣiptakeśyaḥ, kāścitkeśaṁ viluñcantyaḥ, kāścidūrdhvabāhavaḥ uccairutkrośanti sma | kāścinmṛgya iva digdhaviddhāḥ sahasā pradhāvantyo <a class='ref vai' id='vai165' href='#vai165'>Vai 165</a> rudanti sma | kāścinmārutakampitā iva kadalyaḥ pravikampyamānā rudanti sma | kāściddharaṇītale vinipatitāḥ kiṁcitprāṇāḥ, kāścijjālotkṣiptamatsyā iva pṛthivyāṁ parivartyamānā rudanti sma | kāścinmūlachinnā iva vṛkṣāḥ sahasā dharaṇītale nipatya rudanti sma ||</p>
<p><a class='ref sc' id='sc167' href='#sc167'>SC 167</a>taṁ ca śabdaṁ rājā śrutvā śākyānāmantrayate sma—kimetaduccairantaḥpure śabdaḥ śrūyate? śākyā vijñāya kathayanti sma—kumāraḥ kila mahārāja antaḥpure na dṛśyate | rājā āha—kṣipraṁ nagaradvārāṇi pithayata | kumāramabhyantare mṛgayāmaḥ | te sāntarbahirmṛgayante sma | sāntarbahirmṛgayamānā na paśyanti sma ||</p>
<p><a class='ref sc' id='sc168' href='#sc168'>SC 168</a>mahāprajāpatyapi gautamī paridevamānā mahītale parivartate sma | rājānaṁ śuddhodanamevamāha kṣipraṁ māṁ mahārāja putreṇa samaṅginīṁ kuruṣveti ||</p>
<p><a class='ref sc' id='sc169' href='#sc169'>SC 169</a>tato rājā caturdiśamaśvadūtān preṣayati sma | gacchata, yāvatkumāraṁ na paśyatha, tāvanmā nivartayatha ||</p>
<p><a class='ref sc' id='sc170' href='#sc170'>SC 170</a>naimittikairvaipañcikaiśca vyākṛtamabhūt—maṅgaladvāreṇa bodhisattvo ’bhiniṣkramiṣyatīti | te maṅgaladvāreṇa gacchantaḥ paśyanti sma antarāpathi puṣpavarṣaṁ prapatitam | teṣāmetadabhūt—anena pathā kumāro ’bhinirgata iti ||</p>
<p><a class='ref sc' id='sc171' href='#sc171'>SC 171</a>te svalpamantaraṁ gatvā taṁ devaputraṁ paśyanti sma bodhisattvasya kāśikavastrāṇi śirasi kṛtvā āgacchantam | teṣāmetadabhūt—imāni khalu kumārasya kāśikavastrāṇi | mā khalvanenaiṣāṁ vastrāṇāmarthe kumāro jīvitādvyaparopitaḥ syāt | gṛhṇītainamiti | bhūyaḥ paśyanti sma | tasya pṛṣṭhataścchandakaṁ kaṇṭhakamābharaṇāni cādāyāgacchantam | tataste parasparamūcuḥ—mā tāvadbhoḥ sāhasaṁ mā kārṣṭa | eṣa chandako ’bhyāgacchati kaṇṭhakamādāya, yāvadenaṁ prakṣyāmaḥ ||</p>
<p><a class='ref sc' id='sc172' href='#sc172'>SC 172</a>te chandakaṁ paripṛcchanti sma—he chandaka, mā khalvanenaiva puruṣeṇa kāśikānāṁ vastrāṇāmarthāya kumāro jīvitādvyaparopitaḥ syāt | chandaka āha—na hyetat | api tu anena kumārāya kāṣāyāṇi vastrāṇi dattāni | kumāreṇa cāsyaitāni kāśikāni vastrāṇi dattāni | atha sa devaputrastāni vastrāṇyubhābhyāṁ pāṇibhyāṁ śirasi kṛtvā tata eva devalokamagamat teṣāṁ pūjārtham ||</p>
<p><a class='ref sc' id='sc173' href='#sc173'>SC 173</a>evaṁ ca te bhūyaśchandakaṁ paripṛcchanti sma—tatkiṁ manyase chandaka gacchāmo vayam? śakyaḥ kumāraḥ pratinivartayitum? sa āha—mā khalu | anivartyaḥ kumāro dṛḍhavīryaparākramaḥ | evaṁ ca tenoktam—na tāvadahaṁ punarapi kapilavastumahānagaraṁ pravekṣyāmi, yāvanme nānuttarāṁ samyaksaṁbodhimabhisaṁbudhyeti | yathā ca kumāreṇoktaṁ tathaiva tadbhaviṣyati | tatkasmāt? anivartyaḥ kumāro dṛḍhavīryaparākramaḥ ||</p>
<p><a class='ref sc' id='sc174' href='#sc174'>SC 174</a>tataśchandakaḥ kaṇṭhakamābharaṇāni cādāyāntaḥpuraṁ prāvikṣat | tatastānyābharaṇāni cireṇa kālena bhadrikasya śākyakumārasya mahānāmno ’niruddhasya cābadhyanta sma | tāni mahānārāyaṇasaṁghaṭanakāyārthamanye <a class='ref vai' id='vai166' href='#vai166'>Vai 166</a> nārāyaṇasaṁhananā na śaknuvanti sma dhārayitum | yadā na kaścittāni dhārayituṁ śaknoti sma, tadā mahāprajāpatyā gautamyā cintitamabhūt—yāvadahamimānyābharaṇāni paśyāmi, tāvanmama hṛdaye śoko bhaviṣyati | yannvahamimānyābharaṇāni puṣkariṇyāṁ prakṣipeyamiti | tato mahāprajāpatī gautamī tānyābharaṇāni puṣkariṇyāṁ prakṣipati sma | adyāpi sā ābharaṇapuṣkariṇītyevaṁ saṁjñāyate ||</p>
<p><a class='ref sc' id='sc175' href='#sc175'>SC 175</a>tatredamucyate—</p>
<blockquote class='gatha'>
<p><a class='ref sc' id='sc176' href='#sc176'>SC 176</a>niṣkrāntu śūro yada vidu bodhisattvo nagaraṁ vibuddhaṁ kapilapuraṁ samagram |<br>
manyanti sarve śayanagato kumāro anyonya hṛṣṭāḥ pramudita ālabhante || <a class='ref vns' id='vns15.102' href='#vns15.102'>Verse 15.102</a></p>
<p><a class='ref sc' id='sc177' href='#sc177'>SC 177</a>gopā vibuddhā tatha api istrigārā śayanaṁ nirīkṣī na ca dṛśi bodhisattvam |<br>
utkrośu mukto narapatino agāre hā vañcitāḥ smaḥ kahi gatu bodhisattvo || <a class='ref vns' id='vns15.103' href='#vns15.103'>Verse 15.103</a></p>
<p><a class='ref sc' id='sc178' href='#sc178'>SC 178</a>rājā śruṇitvā dharaṇitale nirasto utkrośu kṛtvā aho mama ekaputro |<br>
so stemito hi jalaghaṭasaṁprasikto āśvāsayantī bahuśata śākiyānām || <a class='ref vns' id='vns15.104' href='#vns15.104'>Verse 15.104</a></p>
<p><a class='ref sc' id='sc179' href='#sc179'>SC 179</a>gopā śayāto dharaṇitale nipatya keśāṁ lunātī avaśiri bhūṣaṇāni |<br>
aho subhāṣṭaṁ mama puri nāyakenā sarvapriyebhirnaciratu viprayogaḥ || <a class='ref vns' id='vns15.105' href='#vns15.105'>Verse 15.105</a></p>
<p><a class='ref sc' id='sc180' href='#sc180'>SC 180</a>rūpā surūpā vimalavicitritāṅgā acchā viśuddhā jagati priyā manāpā |<br>
dhanyā praśastā divi bhuvi pūjanīyā kva tvaṁ gato ’si mama śayi chorayitvā || <a class='ref vns' id='vns15.106' href='#vns15.106'>Verse 15.106</a></p>
<p><a class='ref sc' id='sc181' href='#sc181'>SC 181</a>na pāsyi pānaṁ na ca madhu na pramādaṁ bhūmau śayiṣye jaṭamakuṭaṁ dhariṣye |<br>
snānaṁ jahitvā vratatapa ācariṣye yāvanna drakṣye guṇadharu bodhisattvam || <a class='ref vns' id='vns15.107' href='#vns15.107'>Verse 15.107</a></p>
<p><a class='ref sc' id='sc182' href='#sc182'>SC 182</a><a class='ref vai' id='vai167' href='#vai167'>Vai 167</a>udyāna sarve aphala apatrapuṣpā hārā viśuddhā tamarajapāṁśutulyāḥ |<br>
veśmaṁ na śobhī aṭavi puraṁ prakāśaṁ yattena tyaktaṁ naravarapuṁgavena || <a class='ref vns' id='vns15.108' href='#vns15.108'>Verse 15.108</a></p>
<p><a class='ref sc' id='sc183' href='#sc183'>SC 183</a>hā gītavādyāḥ sumadhura mañjughoṣāḥ hā istrigārā vigalita bhūṣaṇābhiḥ |<br>
hā hemajālaiḥ parisphuṭamantarikṣaṁ na bhūyu drakṣye guṇadharaviprahīṇā || <a class='ref vns' id='vns15.109' href='#vns15.109'>Verse 15.109</a></p>
<p><a class='ref sc' id='sc184' href='#sc184'>SC 184</a>mātṛsvasā cā paramasukṛcchraprāptā āśvāsayāti ma rudahi śākyakanye |<br>
pūrve ca uktaṁ naravarapuṁgavena kartāsmi loke jaramaraṇātpramokṣam || <a class='ref vns' id='vns15.110' href='#vns15.110'>Verse 15.110</a></p>
<p><a class='ref sc' id='sc185' href='#sc185'>SC 185</a>so cā maharṣī kuśalasahasra cīrṇaḥ ṣaḍ yojanāni pratigatu rātriśeṣe |<br>
chandasya detī hayavaru bhūṣaṇāni chandā gṛhītvā kapilapuraṁ prayāhi || <a class='ref vns' id='vns15.111' href='#vns15.111'>Verse 15.111</a></p>
<p><a class='ref sc' id='sc186' href='#sc186'>SC 186</a>mātāpitaṇāṁ mama vacanena pṛcche gataḥ kumāro na ca puna śocayethā |<br>
buddhitva bodhiṁ punarihamāgamiṣye dharmaṁ śruṇitvā bhaviṣyatha śāntacittāḥ || <a class='ref vns' id='vns15.112' href='#vns15.112'>Verse 15.112</a></p>
<p><a class='ref sc' id='sc187' href='#sc187'>SC 187</a>chando rudanto pratibhaṇi nāyakasya na me ’sti śaktirbalata parākramo vā |<br>
haneyu mahyaṁ naravarajñātisaṁghāḥ chandā kva nīto guṇadharu bodhisattvo || <a class='ref vns' id='vns15.113' href='#vns15.113'>Verse 15.113</a></p>
<p><a class='ref sc' id='sc188' href='#sc188'>SC 188</a>mā tāhi chandā pratibhaṇi bodhisattvo tuṣṭā bhavitvā api mama jñātisaṁghāḥ |<br>
śāstārasaṁjñā tvayi sada bhāviṣyanti premeṇa mahyaṁ tvayamapi vartiṣyante || <a class='ref vns' id='vns15.114' href='#vns15.114'>Verse 15.114</a></p>
<p><a class='ref sc' id='sc189' href='#sc189'>SC 189</a>chando gṛhītvā hayavaru bhūṣaṇāni udyānaprāpto naravarapuṁgavasya |<a class='ref vai' id='vai168' href='#vai168'>Vai 168</a><br>
udyānapālaḥ pramuditu vegajāto ānandaśabdaṁ pratibhaṇi śākiyānām || <a class='ref vns' id='vns15.115' href='#vns15.115'>Verse 15.115</a></p>
<p><a class='ref sc' id='sc190' href='#sc190'>SC 190</a>ayaṁ kumāro hayavaru chandakaśca udyānaprāpto na ca puna śocitavyo |<br>
rājā śraṇitvā parivṛtu śākiyebhiḥ udyānaprāpto pramuditu vegajāto || <a class='ref vns' id='vns15.116' href='#vns15.116'>Verse 15.116</a></p>
<p><a class='ref sc' id='sc191' href='#sc191'>SC 191</a>gopā viditvā dṛḍhamati bodhisattvaṁ no cāpi harṣī na ca gira śraddadhāti |<br>
asthānametadvinigatu yatkumāro aprāpya bodhiṁ punariha āgameyā || <a class='ref vns' id='vns15.117' href='#vns15.117'>Verse 15.117</a></p>
<p><a class='ref sc' id='sc192' href='#sc192'>SC 192</a>dṛṣṭvā tu rājā hayavaru chandakaṁ ca utkrośu kṛtvā dharaṇitale nirasto |<br>
hā mahya putrā sukuśalagītavādyā kva tvaṁ gato ’si vijahiya sarvarājyam || <a class='ref vns' id='vns15.118' href='#vns15.118'>Verse 15.118</a></p>
<p><a class='ref sc' id='sc193' href='#sc193'>SC 193</a>sādhū bhaṇāhi vacana mameha chandā kiṁ vā prayogaḥ kva ca gatu bodhisattvaḥ |<br>
kenātha nīto vivarita kena dvārā pūjā ca tasyā katha kṛta devasaṁghaiḥ || <a class='ref vns' id='vns15.119' href='#vns15.119'>Verse 15.119</a></p>
<p><a class='ref sc' id='sc194' href='#sc194'>SC 194</a>chando bhaṇātī śṛṇu mama pārthivendrā rātrau prasupte nagari sabālavṛddhe |<br>
so mañjughoṣo mama bhaṇi bodhisattvo chandā dadāhi mama laghu aśvarājam || <a class='ref vns' id='vns15.120' href='#vns15.120'>Verse 15.120</a></p>
<p><a class='ref sc' id='sc195' href='#sc195'>SC 195</a>so bodhayāmi naragaṇi nārisaṁghaṁ suptā prasuptā na ca gira te śruṇanti |<br>
so rodamāno dadi ahu aśvarājaṁ hanta vrajāhī hitakara yena kāmam || <a class='ref vns' id='vns15.121' href='#vns15.121'>Verse 15.121</a></p>
<p><a class='ref sc' id='sc196' href='#sc196'>SC 196</a>śakreṇa dvārā vivarita yantrayuktāḥ pālāścatasro hayacaraṇe śiliṣṭāḥ |<br>
ārūḍhi śūre pracalita trisahasrāḥ mārgo nabhe ’smin suvipula yena krānto || <a class='ref vns' id='vns15.122' href='#vns15.122'>Verse 15.122</a></p>
<p><a class='ref sc' id='sc197' href='#sc197'>SC 197</a><a class='ref vai' id='vai169' href='#vai169'>Vai 169</a>ābhā pramuktā vihatatamondhakārā puṣpā patiṁsū turiyaśatā raṇiṁṣū |<br>
devāḥ staviṁsū tathapi hi cāpsarāṇi nabhasā prayāto parivṛtu devasaṁghaiḥ || <a class='ref vns' id='vns15.123' href='#vns15.123'>Verse 15.123</a></p>
<p><a class='ref sc' id='sc198' href='#sc198'>SC 198</a>chando gṛhītvā hayavaru bhūṣaṇāni antaḥpure so upagatu rodamāno |<br>
dṛṣṭvā tu gopā hayavaru chandakaṁ ca saṁmūrchayitvā dharaṇitale nirastā || <a class='ref vns' id='vns15.124' href='#vns15.124'>Verse 15.124</a></p>
<p><a class='ref sc' id='sc199' href='#sc199'>SC 199</a>udyukta sarvā suvipula nārisaṁghāḥ vāriṁ gṛhītvā snapayiṣu śākyakanyām |<br>
mā haiva kālaṁ kariṣyati śokaprāptā dvābhyāṁ priyābhyāṁ bahu bhavi viprayogo || <a class='ref vns' id='vns15.125' href='#vns15.125'>Verse 15.125</a></p>
<p><a class='ref sc' id='sc200' href='#sc200'>SC 200</a>sthāmaṁ janitvā suduḥkhita śākyakanyā kaṇṭhe ’valambyā hayavaraaśvarāje |<br>
anusmaritvā purimaka kāmakrīḍāṁ nānāpralāpī pralapati śokaprāptā || <a class='ref vns' id='vns15.126' href='#vns15.126'>Verse 15.126</a></p>
<p><a class='ref sc' id='sc201' href='#sc201'>SC 201</a>hā mahya prītijananā hā mama narapuṁgavā vimalacandramukhā |<br>
hā mama surūparūpā hā mama varalakṣaṇā vimalatejadharā || <a class='ref vns' id='vns15.127' href='#vns15.127'>Verse 15.127</a></p>
<p><a class='ref sc' id='sc202' href='#sc202'>SC 202</a>hā mama aninditāṅgā sujāta anupūrvaudgatā asamā |<br>
hā mama guṇāgradhāriṁ naramarūbhiḥ pūjitā paramakārūṇikā || <a class='ref vns' id='vns15.128' href='#vns15.128'>Verse 15.128</a></p>
<p><a class='ref sc' id='sc203' href='#sc203'>SC 203</a>hā mama balopapetā narāyaṇasthāmavannihataśatrugaṇā |<br>
hā mama sumāñjaghoṣā kalaviṅkarutasvarā madhurabrahmarutā || <a class='ref vns' id='vns15.129' href='#vns15.129'>Verse 15.129</a></p>
<p><a class='ref sc' id='sc204' href='#sc204'>SC 204</a>hā mama anantakīrte śatapuṇyasamudgatā vimalapuṇyadharā |<br>
hā mama anantavarṇā guṇagaṇapratimaṇḍitā ṛṣigaṇaprītikarā || <a class='ref vns' id='vns15.130' href='#vns15.130'>Verse 15.130</a></p>
<p><a class='ref sc' id='sc205' href='#sc205'>SC 205</a>hā mama sujātajātā lumbinivana uttame bhramaragītarute |<br>
hā mama vighuṣṭaśabdā divi bhuvi abhipūjitā vipulajñānadrumā || <a class='ref vns' id='vns15.131' href='#vns15.131'>Verse 15.131</a></p>
<p><a class='ref sc' id='sc206' href='#sc206'>SC 206</a>hā mama rasārasāgrā bimboṣṭhā kamalalocanā kanakanibhā |<br>
hā mama suśuddhadantā gokṣīratuṣārasaṁnibhasahitadantā || <a class='ref vns' id='vns15.132' href='#vns15.132'>Verse 15.132</a></p>
<p><a class='ref sc' id='sc207' href='#sc207'>SC 207</a>hā mama sunāsa subhrū ūrṇābhru mukhāntare sthitā vimalā |<br>
hā mama suvṛttaskandhā cāpodara eṇeyajaṅghavṛttakaṭī || <a class='ref vns' id='vns15.133' href='#vns15.133'>Verse 15.133</a></p>
<p><a class='ref sc' id='sc208' href='#sc208'>SC 208</a><a class='ref vai' id='vai170' href='#vai170'>Vai 170</a>hā mama gajahastorū karacaraṇaviśuddhaśobhanā tāmranakhā |<br>
iti tasya bhūṣaṇāni puṇyehi kṛtāni pārthive prītikarā || <a class='ref vns' id='vns15.134' href='#vns15.134'>Verse 15.134</a></p>
<p><a class='ref sc' id='sc209' href='#sc209'>SC 209</a>ha mahya gītavādyā varapuṣpavilepanā śubhaṛtupravare |<br>
hā mahya puṣpagandhā antaḥpuri gītavāditairharṣakarā || <a class='ref vns' id='vns15.135' href='#vns15.135'>Verse 15.135</a></p>
<p><a class='ref sc' id='sc210' href='#sc210'>SC 210</a>hā kaṇṭhakā sujātā mama bhartu sahāyakastvayā kva nīto |<br>
hā chandakā nikaruṇā na bodhayasi gacchamānake naravariṣṭhe || <a class='ref vns' id='vns15.136' href='#vns15.136'>Verse 15.136</a></p>
<p><a class='ref sc' id='sc211' href='#sc211'>SC 211</a>gacchatyayaṁ hitakaro ekā gira tasminnantari na bhasi kasmāt |<br>
itu adya puravarāto gacchati naradamyasārathiḥ kāruṇikaḥ || <a class='ref vns' id='vns15.137' href='#vns15.137'>Verse 15.137</a></p>
<p><a class='ref sc' id='sc212' href='#sc212'>SC 212</a>katha vā gato hitakaro kena ca niṣkramito itu sa rājakulāt |<br>
katamāṁ diśāmanugato dhanyā vanagulmadevatā yāsya sakhī || <a class='ref vns' id='vns15.138' href='#vns15.138'>Verse 15.138</a></p>
<p><a class='ref sc' id='sc213' href='#sc213'>SC 213</a>atiduḥkha mahya chandā nidhidarśiya netrauddhṛtā cakṣudadā |<br>
sarvairjanaiśca chandā mātāpitṛnityavarṇitā pūjaniyāḥ || <a class='ref vns' id='vns15.139' href='#vns15.139'>Verse 15.139</a></p>
<p><a class='ref sc' id='sc214' href='#sc214'>SC 214</a>tānapi jahitva nirgatu kiṁ punarima istrikāmaratim |<br>
hā dhik priyairviyogo naṭaraṅgasvabhāvasaṁnibhā anityā || <a class='ref vns' id='vns15.140' href='#vns15.140'>Verse 15.140</a></p>
<p><a class='ref sc' id='sc215' href='#sc215'>SC 215</a>saṁjñāgraheṇa bālā dṛṣṭiviparyāsaniśritā janmacyuti |<br>
prāgeva tena bhaṇitaṁ nāsti jarāmaraṇasaṁskṛte kāści sakhā || <a class='ref vns' id='vns15.141' href='#vns15.141'>Verse 15.141</a></p>
<p><a class='ref sc' id='sc216' href='#sc216'>SC 216</a>paripūryato ’sya āśā spṛśatū varabodhisamuttamāṁ drumavariṣṭhe |<br>
buddhitva bodhivirajāṁ punarapi etū ihā puravareṁ asmin || <a class='ref vns' id='vns15.142' href='#vns15.142'>Verse 15.142</a></p>
<p><a class='ref sc' id='sc217' href='#sc217'>SC 217</a>chandakaḥ paramadīnamānaso gopikāya vacanaṁ śruṇitvanā |<br>
sāśrukaṇṭha gira saṁprabhāṣate sādhu gopi niśṛṇohi me vacaḥ || <a class='ref vns' id='vns15.143' href='#vns15.143'>Verse 15.143</a></p>
<p><a class='ref sc' id='sc218' href='#sc218'>SC 218</a>rātriye rahasi yāmi madhyame sarvanārigaṇi saṁprasuptake |<br>
so tadā ca śatapuṇyaudgato ālapeti mama dehi kaṇṭhakam || <a class='ref vns' id='vns15.144' href='#vns15.144'>Verse 15.144</a></p>
<p><a class='ref sc' id='sc219' href='#sc219'>SC 219</a>taṁ niśāmya vacanaṁ tadantaraṁ tubhya prekṣami śayāni suptikām |<br>
uccaghoṣu ahu tatra muñcamī utthi gopi ayu yāti te priyo || <a class='ref vns' id='vns15.145' href='#vns15.145'>Verse 15.145</a></p>
<p><a class='ref sc' id='sc220' href='#sc220'>SC 220</a><a class='ref vai' id='vai171' href='#vai171'>Vai 171</a>devatā vacanu taṁ nirodhayi eka istri napi kāci budhyate |<br>
rodamāna samalaṁkaritvanā aśvarāju dadamī narottame || <a class='ref vns' id='vns15.146' href='#vns15.146'>Verse 15.146</a></p>
<p><a class='ref sc' id='sc221' href='#sc221'>SC 221</a>kaṇṭhako hiṣati ugratejasvī krośamātru svaru tasya gacchatī |<br>
no ca kaści śṛṇute purottame devatābhi osvāpanaṁ kṛtam || <a class='ref vns' id='vns15.147' href='#vns15.147'>Verse 15.147</a></p>
<p><a class='ref sc' id='sc222' href='#sc222'>SC 222</a>svarṇarūpyamaṇikoṭitā mahī kaṇṭhakasya caraṇaiḥ parāhatā |<br>
sā raṇī madhurabhīṣmaśobhanā no ca keci śṛṇuvanti mānuṣāḥ || <a class='ref vns' id='vns15.148' href='#vns15.148'>Verse 15.148</a></p>
<p><a class='ref sc' id='sc223' href='#sc223'>SC 223</a>puṣyayuktu abhu tasmi antare candrajyotiṣa nabhe pratisthitā |<br>
devakoṭi gagane kṛtāñjalī onamanti śirasābhivandiṣū || <a class='ref vns' id='vns15.149' href='#vns15.149'>Verse 15.149</a></p>
<p><a class='ref sc' id='sc224' href='#sc224'>SC 224</a>yakṣarākṣasagaṇairupasthitā lokapāla caturo maharddhikāḥ |<br>
kaṇṭhakasya caraṇāṁ kare nyasī padmakeśaraviśuddhanirmalam || <a class='ref vns' id='vns15.150' href='#vns15.150'>Verse 15.150</a></p>
<p><a class='ref sc' id='sc225' href='#sc225'>SC 225</a>so ca puṇyaśatatejaudgato āruhī kumudavarṣikopamam |<br>
ṣaḍvikāra dharaṇī prakampitā buddhakṣetra sphuṭa ābhanirmalā || <a class='ref vns' id='vns15.151' href='#vns15.151'>Verse 15.151</a></p>
<p><a class='ref sc' id='sc226' href='#sc226'>SC 226</a>śakra devaguruḥ śacīpatiḥ svāma dvāra vivarī tadantare |<br>
devakoṭinayutaiḥ puraskṛto so vrajī amaranāgapūjito || <a class='ref vns' id='vns15.152' href='#vns15.152'>Verse 15.152</a></p>
<p><a class='ref sc' id='sc227' href='#sc227'>SC 227</a>saṁjñamātra iha jāti kaṇṭhako lokanāthu vahatī nabho ’ntare |<a class='ref vai' id='vai172' href='#vai172'>Vai 172</a><br>
devadānavagaṇā saindrikāḥ ye vahanti sugatasya gacchataḥ || <a class='ref vns' id='vns15.153' href='#vns15.153'>Verse 15.153</a></p>
<p><a class='ref sc' id='sc228' href='#sc228'>SC 228</a>apsarā kuśalagītavādite bodhisattvaguṇabhāṣamānikāḥ |<br>
kaṇṭhakasya balu te dadantikāḥ muñci ghoṣu madhuraṁ manoramam || <a class='ref vns' id='vns15.154' href='#vns15.154'>Verse 15.154</a></p>
<p><a class='ref sc' id='sc229' href='#sc229'>SC 229</a>kaṇṭhakā vahahi lokanāyakaṁ śīghra śīghra ma janehi khedatām |<br>
nāsti me bhayamapāyadurgatiṁ lokanāthamabhidhārayitvanā || <a class='ref vns' id='vns15.155' href='#vns15.155'>Verse 15.155</a></p>
<p><a class='ref sc' id='sc230' href='#sc230'>SC 230</a>ekameka abhinandate suro vāhanaṁ smi ahu lokanāyake |<br>
no ca kiṁcidapi deśu vidyate devakoṭicaraṇairna marditam || <a class='ref vns' id='vns15.156' href='#vns15.156'>Verse 15.156</a></p>
<p><a class='ref sc' id='sc231' href='#sc231'>SC 231</a>paśya kaṇṭhaka nabhontare imaṁ mārgu saṁsthitu vicitraśobhanam |<br>
ratnavedikavicitramaṇḍitaṁ divyasāravaragandhadhūpitam || <a class='ref vns' id='vns15.157' href='#vns15.157'>Verse 15.157</a></p>
<p><a class='ref sc' id='sc232' href='#sc232'>SC 232</a>ena kaṇṭhaka śubhena karmaṇā trāyatriṁśabhavane sunirmito |<br>
apsarai parivṛtaḥ puraskṛto divyakāmaratibhī ramiṣyase || <a class='ref vns' id='vns15.158' href='#vns15.158'>Verse 15.158</a></p>
<p><a class='ref sc' id='sc233' href='#sc233'>SC 233</a>sādhu gopi ma khu bhūyu rodahī tuṣṭa bhohi paramapraharṣitā |<br>
drakṣase nacirato narottamaṁ bodhiprāptamamaraiḥ puraskṛtam || <a class='ref vns' id='vns15.159' href='#vns15.159'>Verse 15.159</a></p>
<p><a class='ref sc' id='sc234' href='#sc234'>SC 234</a>ye narāḥ sukṛtakarmakārakāḥ te na gopi sada roditavyakāḥ |<br>
so ca puṇyaśatatejaudgato harṣitavya na sa roditavyakaḥ || <a class='ref vns' id='vns15.160' href='#vns15.160'>Verse 15.160</a></p>
<p><a class='ref sc' id='sc235' href='#sc235'>SC 235</a><a class='ref vai' id='vai173' href='#vai173'>Vai 173</a>saptarātra bhaṇabhānu gopike sā viyūha napi śakya kṣepitum |<br>
yā viyūha abhu tatra pārthive niṣkramanti naradevapūjite || <a class='ref vns' id='vns15.161' href='#vns15.161'>Verse 15.161</a></p>
<p><a class='ref sc' id='sc236' href='#sc236'>SC 236</a>lābha tubhya paramā acintiyā yaṁ tyupasthitu jage hitaṁkaro |<br>
mahya saṁjñi svakameva vartate tvaṁ hi bheṣyasi yathā narottamaḥ || <a class='ref vns' id='vns15.162' href='#vns15.162'>Verse 15.162</a><br>
iti ||</p>
</blockquote>
<p class='endsection'><a class='ref sc' id='sc237' href='#sc237'>SC 237</a>|| iti śrīlalitavistare ’bhiniṣkramaṇaparivarto nāma pañcadaśamo ’dhyāyaḥ ||</p>
<footer>
<p>Based on the edition by P.L. <span class='author'>Vaidya</span>, Darbhanga: The Mithila Institute, <span class='publication-date'>1958</span>, (Buddhist Sanskrit Texts, 1)</p>
<p>Input by members of the <a href='http://www.uwest.edu/sanskritcanon'>Sanskrit Buddhist Input Project</a> of Nagarjuna Institute, Nepal and University of the West, Rosemead, California, USA.</p>
<p>Sutra section, text no. 22.</p>
<p>The transliteration emulates the conventions of Nagari script, so many word boundaries are not marked by blanks.</p>
<p>REFERENCE SYSTEM (added):<br>
Lal_nn.nn = Lalitavistara_parivarta.verse<br>
(Vaidya nn) = pagination of P.L. Vaidya’s edition</p>
<p>Text file sourced from <a href='http://www.sub.uni-goettingen.de/ebene_1/gretil/gretil.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
