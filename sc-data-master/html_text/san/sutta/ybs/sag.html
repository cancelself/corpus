<!DOCTYPE html>
<html>
<head>
<meta charset='UTF-8'>
<meta name='author' content='Fumio Enomoto'>
<title></title>
</head>
<body>
<article id='sag' lang='san'>
<header>
<ul>
<li class='division'>Yogācārabhūmi</li>
</ul>
<h1>Śarīrārthagāthā</h1>
</header>
<blockquote>
<p><a class='ref sag' id='sag1.1' href='#sag1.1' data-uid='sag1.1'>Sag 1.1</a>pāpaṁ na kuryān manasā na vācā kāyena vā kiṁcana sarvaloke<br>
riktaḥ kāmaiḥ smṛtimān saṁprajānaṁ duḥkhaṁ na seveta anarthasaṁhitam</p>
</blockquote>
<blockquote>
<p><a class='ref sag' id='sag2.1' href='#sag2.1' data-uid='sag2.1'>Sag 2.1</a>ākhyeyasaṁjñinaḥ satvā ākhyeye ’smin pratiṣṭhitāḥ<br>
ākhyeyam aparijñāya yogam āyānti mṛtyunaḥ</p>
<p><a class='ref sag' id='sag2.2' href='#sag2.2' data-uid='sag2.2'>Sag 2.2</a>ākhyeyaṁ tu parijñāya ākhyātāraṁ na manyate<br>
tad vai na vidyate tasya vadeyur yena taṁ pare</p>
<p><a class='ref sag' id='sag2.3' href='#sag2.3' data-uid='sag2.3'>Sag 2.3</a>samo viśeṣa uta vāpi hīno yo manyate sa vivadeta tena<br>
vidhātraye ’smin na vikampate yaḥ samo viśiṣṭaś ca na tasya bhavati</p>
<p><a class='ref sag' id='sag2.4' href='#sag2.4' data-uid='sag2.4'>Sag 2.4</a>ācchidya tṛṣṇām iha nāmarūpe prahāya mānaṁ ca na saṁgam eti<br>
taṁ śāntadhūmam anighaṁ nirāśaṁ nādrākṣus te devamanuṣyaloke<br>
iha bāhirataś ca</p>
</blockquote>
<blockquote>
<p><a class='ref sag' id='sag3.1' href='#sag3.1' data-uid='sag3.1'>Sag 3.1</a>kāmarāgābhibhūtatvāc cittaṁ me paridahyate<br>
aṁga me gautama brūhi śāntiṁ tvam anukaṁpayā</p>
<p><a class='ref sag' id='sag3.2' href='#sag3.2' data-uid='sag3.2'>Sag 3.2</a>viparyāsena saṁjñānāṁ cittaṁ te paridahyate<br>
nimittaṁ varjyatāṁ tasmāc chubhaṁ rāgopasaṁhitaṁ</p>
<p><a class='ref sag' id='sag3.3' href='#sag3.3' data-uid='sag3.3'>Sag 3.3</a>aśubhāṁ bhāvaya sadā tvam ekāgraḥ susamāhitaḥ<br>
nirvāpayāśu rāgāgniṁ dahyase mā punaḥ punaḥ</p>
<p><a class='ref sag' id='sag3.4' href='#sag3.4' data-uid='sag3.4'>Sag 3.4</a>saṁskārāvaratāṁ paśya duḥkhato ’nātmatas tathā<br>
smṛtiṁ kāyagatāṁ kṛtvā nirvedabahulo bhava</p>
<p><a class='ref sag' id='sag3.5' href='#sag3.5' data-uid='sag3.5'>Sag 3.5</a>bhāvyatām animittaṁ ca mānānuśayanāśanaṁ<br>
tato mānābhisamayād duḥkhasyāntaṁ kariṣyasi</p>
</blockquote>
<h2>kumārikāpraśnagāthā</h2>
<blockquote>
<p><a class='ref sag' id='sag4.1' href='#sag4.1' data-uid='sag4.1'>Sag 4.1</a>kathaṁvihārabahulo bhikṣuḥ pañcaughatīrṇas taratīha ṣaṣṭhaṁ<br>
kathaṁdhyāyī vipulāṁ kāmatṛṣṇāṁ tīrṇo bhavaty apratilabdhayoktraḥ</p>
<p><a class='ref sag' id='sag4.2' href='#sag4.2' data-uid='sag4.2'>Sag 4.2</a>praśrabdhakāyaḥ suvimuktacitto hy asaṁskurvan smṛtimān akopyaḥ<br>
ājñāya dharmam avitarkadhyāyī kopaspṛhāstyānadoṣaiḥ viyuktaḥ</p>
<p><a class='ref sag' id='sag4.3' href='#sag4.3' data-uid='sag4.3'>Sag 4.3</a>evaṁvihārabahulo bhikṣuḥ pañcaughatīrṇas taratīha ṣaṣṭhaṁ<br>
evaṁdhyāyī vipulāṁ kāmatṛṣṇāṁ tīrṇo bhavaty apratilabdhayoktraḥ</p>
</blockquote>
<blockquote>
<p><a class='ref sag' id='sag5.1' href='#sag5.1' data-uid='sag5.1'>Sag 5.1</a>nityotrasto hy ayaṁ loko nityodvignā iyaṁ prajā<br>
anutpanneṣu duḥkheṣu samutpanneṣu vā punaḥ<br>
yadi kiṁcid anutrastaṁ pṛṣṭa ācakṣva tan mama</p>
<p><a class='ref sag' id='sag5.2' href='#sag5.2' data-uid='sag5.2'>Sag 5.2</a>nānyatra jñānatapaso nānyatrendriyanigrahāt<br>
nānyatra sarvasaṁtyāgān mokṣaṁ paśyāmi devate</p>
<p><a class='ref sag' id='sag5.3' href='#sag5.3' data-uid='sag5.3'>Sag 5.3</a>cirasya bata paśyāmi brāhmaṇaṁ parinirvṛtaṁ<br>
sarvavairabhayātītaṁ tīrṇaṁ loke viṣaktikām</p>
</blockquote>
<blockquote>
<p><a class='ref sag' id='sag6.1' href='#sag6.1' data-uid='sag6.1'>Sag 6.1</a>kenābhivarṇā janatā praṇītā mārgaś ca nairyāṇikataḥ prayuktaḥ<br>
kutra sthitaḥ kutra ca śikṣamāṇo nāyaṁ martyaḥ paralokād bibheti</p>
<p><a class='ref sag' id='sag6.2' href='#sag6.2' data-uid='sag6.2'>Sag 6.2</a>yaḥ śīlavāñ jñānavān bhāvitātmā samāhitaḥ smṛtimān ṛjugataś ca<br>
sarve ’sya śokajvarathāḥ prahīṇāḥ samyaksmṛto yasya cittaṁ vimuktaṁ</p>
<p><a class='ref sag' id='sag6.3' href='#sag6.3' data-uid='sag6.3'>Sag 6.3</a>tenābhivarṇā janatā praṇītā mārgaś ca nairyāṇikataḥ prayuktaḥ<br>
atra sthitaḥ atra ca śikṣamāṇo nāyaṁ martyaḥ paralokād bibheti</p>
</blockquote>
<blockquote>
<p><a class='ref sag' id='sag7.1' href='#sag7.1' data-uid='sag7.1'>Sag 7.1</a>kathaṁ yaśasvī bhavati kathaṁ bhavati bhogavān<br>
kathaṁ kīrtim avāpnoti kathaṁ mitrāṇi vindati</p>
<p><a class='ref sag' id='sag7.2' href='#sag7.2' data-uid='sag7.2'>Sag 7.2</a>śīlād yaśasvī bhavati dānād bhavati bhogavān<br>
satyena kīrtim āpnoti dadan mitrāṇi vindati</p>
</blockquote>
<blockquote>
<p><a class='ref sag' id='sag8.1' href='#sag8.1' data-uid='sag8.1'>Sag 8.1</a>kutaḥ sarā nivartante kutra vartma na vartate<br>
kutra duḥkhasukhaṁ loke niḥśeṣam uparudhyate</p>
<p><a class='ref sag' id='sag8.2' href='#sag8.2' data-uid='sag8.2'>Sag 8.2</a>cakṣuḥ śrotraṁ tathā ghrāṇaṁ jihvā kāyo manas tathā<br>
yatra nāma ca rūpaṁ ca niḥśeṣam uparuhyate</p>
<p><a class='ref sag' id='sag8.3' href='#sag8.3' data-uid='sag8.3'>Sag 8.3</a>tataḥ sarā nivartante tatra vartma na vartate<br>
tatra duḥkhasukhaṁ loke niḥśeṣam uparudhyate</p>
</blockquote>
<blockquote>
<p><a class='ref sag' id='sag9.1' href='#sag9.1' data-uid='sag9.1'>Sag 9.1</a>kena svid oghaṁ tarati kenottarati cārṇavaṁ<br>
duḥkhaṁ tyajati kena svit kena svit pariśudhyati</p>
<p><a class='ref sag' id='sag9.2' href='#sag9.2' data-uid='sag9.2'>Sag 9.2</a>śraddhayā tarati hy ogham apramādena cārṇavaṁ<br>
vīryeṇa duḥkhaṁ tyajati prajñayā pariśudhyati</p>
</blockquote>
<blockquote>
<p><a class='ref sag' id='sag10.1' href='#sag10.1' data-uid='sag10.1'>Sag 10.1</a>ka etam oghaṁ tarati rātriṁdivam atandritaḥ<br>
anālambe ’pratiṣṭhe ca ko gaṁbhīre na sīdati</p>
<p><a class='ref sag' id='sag10.2' href='#sag10.2' data-uid='sag10.2'>Sag 10.2</a>sarvataḥ śīlasaṁpannaḥ prajñāvān susamāhitaḥ<br>
adhyātmacintī smṛtimāṁs taratīmaṁ sudustaraṁ</p>
<p><a class='ref sag' id='sag10.3' href='#sag10.3' data-uid='sag10.3'>Sag 10.3</a>viraktaḥ kāmasaṁjñābhyo rūpasaṁyojanātigaḥ<br>
anālambe ’pratiṣṭhe ca sa gaṁbhīre na sīdati</p>
</blockquote>
<blockquote>
<p><a class='ref sag' id='sag11.1' href='#sag11.1' data-uid='sag11.1'>Sag 11.1</a>rāgadveṣau bhagavan kinnidānāv aratiratī romaharṣaḥ kuto ’yam<br>
kutaḥsamutthāś ca mano vitarkāḥ kumārakā dhātrīm ivāśrayante</p>
<p><a class='ref sag' id='sag11.2' href='#sag11.2' data-uid='sag11.2'>Sag 11.2</a>snehajā ātmasaṁbhūtā nyagrodhaskandhakā yathā<br>
pṛthagviṣaktāḥ kāmeṣu mālutā vā latā vane</p>
<p><a class='ref sag' id='sag11.3' href='#sag11.3' data-uid='sag11.3'>Sag 11.3</a>rāgaś ca dveṣaś ca itonidānāv aratiratī romaharṣaḥ ito ’yaṁ<br>
itaḥsamutthāś ca mano vitarkāḥ kumārakā dhātrīm ivāśrayante</p>
<p><a class='ref sag' id='sag11.4' href='#sag11.4' data-uid='sag11.4'>Sag 11.4</a>ye tān prajānanti yatonidānāṁs te tāṁ janā yakṣa vinodayanti<br>
ta arṇavaṁ saṁpratarantīhaugham atīrṇapūrvam apunarbhavāya</p>
</blockquote>
<blockquote>
<p><a class='ref sag' id='sag12.1' href='#sag12.1' data-uid='sag12.1'>Sag 12.1</a>kāryam etad brāhmaṇena prahāṇam akilāsinā<br>
kāmānāṁ viprahāṇārthaṁ na hi kāṁkṣaty asau bhavaṁ</p>
<p><a class='ref sag' id='sag12.2' href='#sag12.2' data-uid='sag12.2'>Sag 12.2</a>sa kāryaṁ brāhmaṇasyāsti kṛtārtho brāhmaṇaḥ smṛtaḥ</p>
<p><a class='ref sag' id='sag12.3' href='#sag12.3' data-uid='sag12.3'>Sag 12.3</a>yāvan na gādhaṁ labhate na tīram āyūhate sarvagātraiḥ sa tāvat<br>
tīraṁ tu labdhveha saṁtiṣṭhati sthale nāyūhate pāragato nirucyate</p>
<p><a class='ref sag' id='sag12.4' href='#sag12.4' data-uid='sag12.4'>Sag 12.4</a>eṣopamā dāmale brāhmaṇasya kṣīṇāsravo yo nipako dhyānalābhī<br>
sarve ’sya śokajvarathāḥ prahīṇāḥ samyaksmṛto yasya cittaṁ vimuktam</p>
</blockquote>
<h2>geya</h2>
<p><a class='ref sag' id='sag13' href='#sag13' data-uid='sag13'>Sag 13</a>bhikṣo bhikṣo ogham atārṣīḥ</p>
<p>āma devate</p>
<p>anālambe ’pratiṣṭhe ogham atārṣīḥ</p>
<p>āma devate</p>
<p>yathā kathaṁ tvaṁ bhikṣo anālambe apratiṣṭhe ogham atārṣīḥ</p>
<p>yathā yathāhaṁ devate āyūhāmi tathā tathā saṁsīdāmi yathā yathā saṁsīdāmi tathā tathā saṁtiṣṭhe yathā yathā saṁtiṣṭhe tathā tathā uhye yathā yathāhaṁ devate nāyūhāmi tathā tathā na saṁsīdāmīti vistareṇa śuklapakṣo veditavya<span class='supplied'>ḥ</span></p>
<h2>kumārikāpraśnagāthā</h2>
<blockquote>
<p><a class='ref sag' id='sag14.1' href='#sag14.1' data-uid='sag14.1'>Sag 14.1</a>eko ’raṇye prasṛto dhyāyase tvaṁ vittād vihīna uta vā prārthayānaḥ<br>
grāmasya vā kiṁcanāgo nv akārṣīḥ kasmāj janena na karoṣi sakhyaṁ<br>
sakhyaṁ na saṁvidyate kena cit tava</p>
<p><a class='ref sag' id='sag14.2' href='#sag14.2' data-uid='sag14.2'>Sag 14.2</a>arthāprāptyā hṛdayasyeha śāntir jitveha senāṁ priyaśātarūpaṁ<br>
eko dhyāyī sukham asmy anvabhotsaṁ tasmād janena na karomi sakhyaṁ<br>
sakhyaṁ na saṁvidyate kena cid mama</p>
</blockquote>
<blockquote>
<p><a class='ref sag' id='sag15' href='#sag15' data-uid='sag15'>Sag 15</a>anityā bata saṁskārā utpādavyayadharmiṇaḥ<br>
utpadya hi nirudhyante teṣāṁ vyupaśamaḥ sukham</p>
<p><a class='ref sag' id='sag16' href='#sag16' data-uid='sag16'>Sag 16</a>apramādo ’mṛtapadaṁ pramādo mṛtyunaḥ padaṁ<br>
apramattā na mriyante pramattās tu sadā mṛtā<span class='supplied'>ḥ</span></p>
<p><a class='ref sag' id='sag17' href='#sag17' data-uid='sag17'>Sag 17</a>vitarkapramathitasya dehinas tīvrarāgasya śubhānudarśinaḥ<br>
bhūyas tṛṣṇā vivardhate sā gāḍhīkurute ’sya bandhanaṁ</p>
<p><a class='ref sag' id='sag18' href='#sag18' data-uid='sag18'>Sag 18</a>dharmasthaṁ śīlasaṁpannaṁ hrīmantaṁ satyavādinaṁ<br>
ātmanaḥ priyakartāraṁ taṁ janaḥ kurute priyaṁ</p>
<p><a class='ref sag' id='sag19' href='#sag19' data-uid='sag19'>Sag 19</a>yat pareṣūpanidhyāyet karma dṛṣṭveha pāpakam<br>
ātmanā tan na kurvīta karmabaddho hi pāpakaḥ</p>
<p><a class='ref sag' id='sag20' href='#sag20' data-uid='sag20'>Sag 20</a>subhāṣitaṁ hy uttamam āhur āryāḥ priyaṁ vaden nāpriyaṁ tad dvitīyaṁ<br>
satyaṁ vaden nānṛtaṁ tat tṛtīyaṁ dharmaṁ vaden nādharmaṁ tat caturtham</p>
<p><a class='ref sag' id='sag21' href='#sag21' data-uid='sag21'>Sag 21</a>śraddhātha hrīḥ śīlam athāpi dānaṁ dharmā ime satpuruṣapraśastāḥ<br>
etaṁ hi mārgaṁ divigaṁ vadanti etena vai gacchati devalokam</p>
<p><a class='ref sag' id='sag22' href='#sag22' data-uid='sag22'>Sag 22</a>śrutvā dharmaṁ vijānāti śrutvā pāpān nivartate<br>
śrutvā anarthaṁ tyajati śrutvā prāpnoti nirvṛtim</p>
<p><a class='ref sag' id='sag23' href='#sag23' data-uid='sag23'>Sag 23</a>ākāśasamo na lipyate indrakīlapratimo na kaṁpate<br>
hrada iva samupetakardame saṁsāre ramate na paṇḍitaḥ</p>
<p><a class='ref sag' id='sag24.1' href='#sag24.1' data-uid='sag24.1'>Sag 24.1</a>ye rūpeṇa pramiṇvanti māṁ ghoṣeṇānuyānti ca<br>
cchandarāgavaśopetā na mā jānanti te janāḥ</p>
<p><a class='ref sag' id='sag24.2' href='#sag24.2' data-uid='sag24.2'>Sag 24.2</a>adhyātmaṁ ca vijānāti bahirdhā ca na paśyati<br>
adhyātmaphaladarśī yaḥ sa vai ghoṣeṇa nīyate</p>
<p><a class='ref sag' id='sag24.3' href='#sag24.3' data-uid='sag24.3'>Sag 24.3</a>adhyātmaṁ ca na jānāti bahirdhā ca vipaśyati<br>
bahirdhāphaladarśī yaḥ so ’pi ghoṣeṇa nīyate</p>
<p><a class='ref sag' id='sag24.4' href='#sag24.4' data-uid='sag24.4'>Sag 24.4</a>adhyātmaṁ ca na jānāti bahirdhā ca na paśyati<br>
samantāvaraṇo bālaḥ so ’pi ghoṣeṇa nīyate</p>
<p><a class='ref sag' id='sag24.5' href='#sag24.5' data-uid='sag24.5'>Sag 24.5</a>adhyātmaṁ ca vijānāti bahirdhā ca vipaśyati<br>
dhīro niḥsaraṇaprajño na sa ghoṣeṇa nīyate</p>
</blockquote>
<blockquote>
<p><a class='ref sag' id='sag25' href='#sag25' data-uid='sag25'>Sag 25</a>ṣaṣṭhe adhipatau rājñi rajyamāne rajasvalaḥ<br>
arajasy arajā bhavati rakto bālo nirucyate</p>
<p><a class='ref sag' id='sag26' href='#sag26' data-uid='sag26'>Sag 26</a>nagaram asthiprākāraṁ snāyumāṁsānulepanaṁ<br>
yatra rāgaś ca dveṣaś ca māno mrakṣaś ca gāhate</p>
<p><a class='ref sag' id='sag27' href='#sag27' data-uid='sag27'>Sag 27</a>kūrmaḥ svake ’ṅgāni yathā kapāle bhikṣur nidadhyān manaso vitarkāni<br>
aniśrito ’nyān aviheṭhamānaḥ parinirvṛto nāpavadeta kaṁ cit</p>
<p><a class='ref sag' id='sag28' href='#sag28' data-uid='sag28'>Sag 28</a>tulyam atulyaṁ ca saṁbhavaṁ bhavasaṁskāram avāsṛjan muniḥ<br>
adhyātmarataḥ samāhita abhinat kośam ivāṇḍasaṁbhavaḥ</p>
<p><a class='ref sag' id='sag29' href='#sag29' data-uid='sag29'>Sag 29</a>nāsti kāmasamaḥ paṁko nāsti dveṣasamo grahaḥ<br>
nāsti mohasamaṁ jālaṁ nāsti tṛṣṇāsamā nadī</p>
<p><a class='ref sag' id='sag30' href='#sag30' data-uid='sag30'>Sag 30</a>ākāśe vai padaṁ nāsti śramaṇo nāsti bāhyakaḥ<br>
prapañcābhiratā bālā niṣprapañcās tathāgatāḥ</p>
<p><a class='ref sag' id='sag31' href='#sag31' data-uid='sag31'>Sag 31</a>sthitiḥ prapaṁcāś ca na santi yasya yaḥ sa<span class='supplied'>ṁ</span>dānaṁ parighaṁ cātivṛttaḥ<br>
taṁ nistṛṣṇaṁ muniṁ carantaṁ na vijānāti sadevako ’pi lokaḥ</p>
<p><a class='ref sag' id='sag32' href='#sag32' data-uid='sag32'>Sag 32</a>yasya vitarkā vidhūpitā adhyātmam avikalpitā aśeṣaṁ<br>
saṁgaṁ so ’tītya rūpasaṁjñā<span class='supplied'>ṁ</span> caturyogāpagato na jātim eti</p>
<p><a class='ref sag' id='sag33' href='#sag33' data-uid='sag33'>Sag 33</a>dadataḥ puṇyaṁ pravardhate vairaṁ saṁyamato na cīyate<br>
kuśalī prajahāti pāpakaṁ kleśānāṁ kṣayatas tu nirvṛtaḥ</p>
<p><a class='ref sag' id='sag34' href='#sag34' data-uid='sag34'>Sag 34</a>sarvapāpasyākaraṇaṁ kuśalasyopasaṁpadā<br>
svacittaparyavadamanam etaṁ buddhānuśāsanaṁ</p>
<p><a class='ref sag' id='sag35' href='#sag35' data-uid='sag35'>Sag 35</a>durnigrahasya laghuno yatrakāmanipātinaḥ<br>
cittasya dāmanaṁ sādhu cittaṁ dāntaṁ sukhāvaham</p>
<p><a class='ref sag' id='sag36' href='#sag36' data-uid='sag36'>Sag 36</a>cittanimittasya kovidaḥ pravivekasya ca vindate rasaṁ<br>
dhyāyī nipakaḥ pratismṛto bhuṁkte prītisukhaṁ nirāmiṣaṁ</p>
<p><a class='ref sag' id='sag37' href='#sag37' data-uid='sag37'>Sag 37</a>aśilpajīvī laghur ātmakāmo jitendriyaḥ sarvato vipramuktaḥ<br>
anokasārī hy amamo nirāśaḥ kāmān prahāyaikacaro yas sa bhikṣu<span class='supplied'>ḥ</span></p>
<p><a class='ref sag' id='sag38' href='#sag38' data-uid='sag38'>Sag 38</a>dūraṁga<span class='supplied'>ma</span>m ekacaram aśarīraṁ guhāśayaṁ<br>
damayati durdamaṁ cittaṁ brāhmaṇaṁ taṁ bravīmy ahaṁ</p>
</blockquote>
<h2>pārāyaṇeṣv ajitapraśnaḥ</h2>
<blockquote>
<p><a class='ref sag' id='sag39.1' href='#sag39.1' data-uid='sag39.1'>Sag 39.1</a>kenāyaṁ nivṛto lokaḥ kenāyaṁ na prakāśate<br>
kiṁ cābhilepanaṁ brūṣe kiṁ ca tasya mahad bhayam</p>
<p><a class='ref sag' id='sag39.2' href='#sag39.2' data-uid='sag39.2'>Sag 39.2</a>avidyānivṛto lokaḥ pramādān na prakāśate<br>
jalpābhilepanaṁ brūmi duḥkhaṁ tasya mahad bhayaṁ</p>
<p><a class='ref sag' id='sag39.3' href='#sag39.3' data-uid='sag39.3'>Sag 39.3</a>sravanti sarvataḥ srotāḥ srotasāṁ kiṁ nivāraṇaṁ<br>
srotasāṁ saṁvaraṁ brūhi kena srotaḥ pidhīyate</p>
<p><a class='ref sag' id='sag39.4' href='#sag39.4' data-uid='sag39.4'>Sag 39.4</a>yāni srotāṁsi lokasya smṛtiḥ teṣāṁ nivāraṇaṁ<br>
srotasāṁ saṁvaraṁ brūmi prajñayā hi pidhīyate</p>
<p><a class='ref sag' id='sag39.5' href='#sag39.5' data-uid='sag39.5'>Sag 39.5</a>prajñāyāś ca smṛteś caiva nāmarūpasya sarvaśaḥ<br>
ācakṣva pṛṣṭa etan me kutraitad uparudhyate</p>
<p><a class='ref sag' id='sag39.6' href='#sag39.6' data-uid='sag39.6'>Sag 39.6</a>prajñā caiva smṛtiś caiva nāmarūpaṁ ca sarvaśaḥ<br>
vijñānasya nirodhād dhi atraitad uparudhyate</p>
<p><a class='ref sag' id='sag39.7' href='#sag39.7' data-uid='sag39.7'>Sag 39.7</a>kathaṁ smṛtasya carato vijñānam uparudhyate<br>
ācakṣva pṛṣṭa etan me yathātatham asaṁśayaḥ</p>
<p><a class='ref sag' id='sag39.8' href='#sag39.8' data-uid='sag39.8'>Sag 39.8</a>adhyātaṁ ca bahirdhā ca vedanāṁ nābhinandataḥ<br>
evaṁ smṛtasya carato vijñānam uparudhyate</p>
<p><a class='ref sag' id='sag39.9' href='#sag39.9' data-uid='sag39.9'>Sag 39.9</a>ye ca saṁkhyātadharmāṇo ye ca śaikṣāḥ pṛ<span class='supplied'>tha</span>gvidhāḥ<br>
teṣāṁ me nipakasyeryāṁ pṛṣṭaḥ prabrūhi mārṣa</p>
<p><a class='ref sag' id='sag39.10' href='#sag39.10' data-uid='sag39.10'>Sag 39.10</a>kāmeṣu nābhigṛdhyeta manasānāvilo bhavet<br>
kuśalaḥ sarvadharmeṣu smṛto bhikṣuḥ parivrajet</p>
</blockquote>
<h2>arthavargīyeṣu kāmān ārabhya gāthā</h2>
<blockquote>
<p><a class='ref sag' id='sag40.1' href='#sag40.1' data-uid='sag40.1'>Sag 40.1</a>kāmān kāmāyamānasya tasya cet tat samṛdhyati<br>
addhā prītamanā bhavati labdhvā martyo yad īpsitaṁ</p>
<p><a class='ref sag' id='sag40.2' href='#sag40.2' data-uid='sag40.2'>Sag 40.2</a>tasya cet kāmāyamānasya chandajātasya jaṁtunaḥ<br>
te kāmāḥ parihīyaṁte śalyaviddha iva rūpyate</p>
<p><a class='ref sag' id='sag40.3' href='#sag40.3' data-uid='sag40.3'>Sag 40.3</a>yaḥ kāmāṁ parivarjayati sarpasyeva śirāt padaṁ<br>
sa imāṁ viṣaktikāṁ loke smṛtaḥ samativartate</p>
<p><a class='ref sag' id='sag40.4' href='#sag40.4' data-uid='sag40.4'>Sag 40.4</a>kṣetravastuhiraṇyaṁ ca gavāśvamaṇikuṇḍalaṁ<br>
striyo dāsān pṛthakkāmān yo naro hy abhigṛdhyati</p>
<p><a class='ref sag' id='sag40.5' href='#sag40.5' data-uid='sag40.5'>Sag 40.5</a>abalaṁ vā balīyāṁso mṛdnaṁty enaṁ parisravā<span class='supplied'>ḥ</span><br>
tata enaṁ duḥkham anveti bhinnāṁ nāvam ivodakaṁ</p>
<p><a class='ref sag' id='sag40.6' href='#sag40.6' data-uid='sag40.6'>Sag 40.6</a>yasya tv etat samucchinnaṁ tālamastakavad dhataṁ<br>
śokās tasya nivartante udabindur iva puṣkarāt</p>
</blockquote>
<h2>bhadraikarāgāthā (bhadragarātrīya, bhadrakarātriya)</h2>
<blockquote>
<p><a class='ref sag' id='sag41.1' href='#sag41.1' data-uid='sag41.1'>Sag 41.1</a>atītaṁ nānvāgamayen na pratikāṁkṣed anāgataṁ<br>
pratyutpannāś ca ye dharmās tatra tatra vipaśyakaḥ<br>
asaṁhāryam asaṁkṣobhyaṁ tad vidvān anubṛṁhayet</p>
</blockquote>
<footer>
<p><span class='author'>Asanga</span>: Sarirarthagatha of the Cintamayibhumi, a chapter of his Yogacarabhumi</p>
<p>Based on the edition: <span class='editor'>Fumio Enomoto</span>, <cite translate='no'>Śarīrārthagāthā, A Collection of Canonical Verses in the Yogācārabhūmi, Part 1: Text</cite>, Sanskrit-Texte aus dem buddhistischen Kanon: Neuentdeckungen und Neueditionen, [Erste Folge], Göttingen <span class='publication-date'>1989</span> (Sanskrit-Wörterbuch der buddhistischen Texte aus den Turfan-Funden, Beiheft 2), pp. 17–35.</p>
<p>Input by <span class='editor'>Klaus Wille</span>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
